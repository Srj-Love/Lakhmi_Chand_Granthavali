<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">



   <b>वार्ता:- अब कलयुग ने आकाश में चढकर आवाज दी और कहां यह सब कुछ मेरा किया हुआ है। अब और भी कुछ करूगां और क्या कहता है।</b><br><br>
    गगन मै चढकै कलयुग बोल्या, एक वचन सुण मेरा,<br>
    पाशे बणकै राज जिता दिया, नल जूऐ मै तेरा ।। टेक ।।<br><br>

    देवताओं तै भी आगै बढग्या, दमयन्ती नै बरकै,<br>
    मेरी सलाह थी नाश करण की, तेरा गुस्से मै भरकै,<br>
    धन माया सब जिता दई, जुऐ के दा पै धरकै,<br>
    मेरी सलाह थी काढण की, तनै नग्न उघाड़ा करकै,<br>
    इब नही हटूं किसे तैं डरकै, न्यूं कलू गगन मै टेरा ।।1।।<br><br>

    रूई केसे पहल मिलै ना, जंगल मै लेटण नै,<br>
    एक वस्त्र भी ना छोडया, तेरे तन मै लपेटण नै,<br>
    जो लिख दिया मनै कलम तै, कौण त्यार मेटण नै,<br>
    इतना दुख दे दूंगा, आगै तरसोगे फेटण नै,<br>
    इब तै आगै दीखै तुमनै, दिन मै घोर अन्धेरा ।।2।।<br><br>

    बिना देवत्यां दमयन्ती नै, कौण था ब्याहवण आळा,<br>
    तू जोड़ी का वर भी ना था, तेरे घाल दई फूल माळा,<br>
    छोटे-बड़े का ख्याल करया ना, कर दिया मोटा चाळा,<br>
    तेरी गैल में बुरा करूगां, इब मूल करूं ना टाळा,<br>
    तनै लुह्क्मा ब्याह करवा लिया, मनै पाटया कोन्या बेरा ।।3।।<br><br>

    कौण शख्स कर सकै गुजारा, जो कलू तै अड़ण की ठाणै,<br>
    साधू-सन्त बिन इस दुनियां मै, मेरी गति नै कौण पिछाणै,<br>
    मनै पक्षी बणकै वस्त्र हड़ लिया, न्युं भी मतन्या जाणैं,<br>
    कहैं लख्मीचन्द बुरा करकै, मत धरिये दोष बिराणैं,<br>
    तेरे पड़ण की खातिर, खोदया मनै आप तै झेरा ।।4।।<br><br>


</font>
</body>








</html>