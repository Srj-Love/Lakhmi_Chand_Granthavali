<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब शेरखां कहता है आपके शहर में कोई सोमवती नाम की छत्राणी बताई है। तुम मुझे उससे मिलादों तुम्हारा अहसान जिन्दगी भर नही भूलंगा। इतनी बात सुनकर सभी वैश्या गुस्से में भर कर शेरखां को एक बात के द्वारा क्या कहती है।</b><br><br>


    कर खामोश होश कर दिल मै, ना डूबैगां बिन पाणी,<br>
    नाम लेण तैं धरती लरजै, वा रजपूतां की राणी ।। टेक ।।<br><br>

    एक नहुष भूप नै बण में जाकै, करी तपस्या भारी,<br>
    स्वर्ग का राजा बणा दिया, जा तकी इन्द्र की नारी,<br>
    इश्क नशे में अंधा हो करी, ऋषियां की असवारी,<br>
    धर्म नष्ट होया श्राप दे दिया, लात ऋषि कै मारी,<br>
    स्वर्ग तै गिरग्या अजगर बणग्या, ना गई शक्ल पिछाणी ।।1।।<br><br>

    इन्द्र-चंदा दोनों चले, मथकै एक बात नै,<br>
    गौतम के घरां पहुंच गए, जारी करण रात नै,<br>
    मुर्गा बण चंदा ललकारया, घेरा दिया स्यात नै,<br>
    जाण पट्टी जब श्राप दे दिया, मुश्किल हुई गात नै,<br>
    नीच कै मुर्गा चांद कै स्याही, इन्द्र कै भगजाणी ।।2।।<br><br>

    सबतै खोटा कहैं जगत मै, चोर-जार का बाणां,<br>
    जूतां पिटता फिरै रात-दिन, लगै कुटम्भ कै लाणां,<br>
    पर तरिया और पर धन की ढब, चहियें नही लखाणां,<br>
    आड़ै आए नै कोए ना बरजै, सुणो प्रेम तैं गाणां<br>
    खोटी तकै नशे मै टूहलै, के पीहरया सै बिन छाणी ।।3।।<br><br>

    लख्मीचन्द भजन कर हर का, जिन्दगी सै दिन दस की,<br>
    इतणा दम तेरे मैं कोन्या, मै भेदी सूं नस-नस की,<br>
    बुरंयाँ नै दहशत छत्रापण की, ज्यूं हाथी नै अंकुश की,<br>
    जै रजपूतां नै जाण पाटगी तै, बात रहै ना बस की,<br>
    काट तेरे दो टूकड़े करदें, बिलक्या करैगी पठाणी ।।4।।<br><br>




</font>
</body>








</html>