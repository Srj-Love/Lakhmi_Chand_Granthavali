<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p><b>वार्ता :— यमराज ने सावित्री से कहा कि अपने पति के जीवन को छोडकर कोई भी वरदान मांग मिल जायेगा । सावित्री ने कहा मेरे पिता के 100 पुत्र होने चाहिये। अब सावित्री क्या कहती है ।</b><br><br>

    हाथ जोड़कै धर्मराज से, सावित्री फरमाई,<br>
    थारे बिना हे प्रभू जी, मेरी कौण करै सहाई ।। टेक ।।<br><br>

   <b> सावित्री :—<br></b>
    सच्ची बात कहै देने मे, किसी का भी डर नहीं,<br>
    डरैंगे तो वही जिनके, ह्रदय के मैं हर नहीं,<br>
    सावित्री न्यू बोली, मेरे पिता कै पुत्र नहीं,<br>
    पूरी आयु वाले बणा, बल से बलवान दियो,<br>
    यही मेरी इच्छा मेरे, पिता को सन्तान दियो,<br>
    एक ना दो चार घणे, पुत्रों का वरदान दियो,<br>
    सौ पुत्र हों मेरे पिता कै, सावित्री के भाई ।।1।।<br><br>


   <b> यमराज :—<br></b>
    हो ज्यांगे सौ राजपुत्र, प्रेम से लड़ाने वाले,<br>
    गिरती हुई बेल को, शिखर मैं चढाने वाले,<br>
    तेरे पिता कै सो पुत्र हों, वंश को बढाने वाले,<br>
    कृपा करकै लौटज्या फेर, ऐसा बोले यमराज,<br>
    चलती-चलती हारज्यागी, बहुत दूर चली आज,<br>
    दे दिया वरदान हमनै, सिद्ध किये तेरे काज,<br>
    तूं थकज्यागी कमजोर घणी, बहुत दूर तक आई ।।2।।<br><br>

   <b> सावित्री :—<br></b>
    पति के संग रहकै मेरा, कठिन मार्ग निकट जानों,<br>
    कहूंगी एक बात कोये, चिट्ठी नहीं टिकट जानों,<br>
    दूर तक मन दौड़ै मेरा, समझ ना विकट जानों,<br>
    वैवस्त मनु सूर्य देव, जगत की ही आत्मा जान,<br>
    उन्ही के प्रतापी पुत्र, आप हो खुद भगवान,<br>
    विवश्वान नाम थारा, ऋषियों नै कथा ज्ञान,<br>
    तुम धर्म करो दुनियां भी करती, हो धर्म सदा सुखदाई ।।3।।<br><br>

  <b>  यमराज :—<br></b>
    आत्मा अपनी पै छिड़का, ज्ञान का लगाओ खास,<br>
    प्रीती से विश्वास होता, धर्म का निभाओ पास,<br>
    सतपुरूषों की आत्मा पै, सभी को पूर्ण विश्वास,<br>
    सतपुरूषों का विश्वास मनुष्य, चित ही में धरया करैं,<br>
    सब से प्रीति रखते हुए, सब पर दया करया करैं,<br>
    मनोरथ पूरा हो जाने से, संग से ना टरया करैं,<br>
    कहै लख्मीचंद सुणी ना, जिसी आज तनै बात सुनाई ।।4।।<br><br>



</p>







</body>








</html>