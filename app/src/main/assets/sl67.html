<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- अब लकड़हारा आगे क्या कहता है।</b><br><br>

मत कुमति करो, अधर्म से डरो, लुच्चे डाकू फिरो, इस दुनियां मैं भाई,<br>
ये है सच्चा किनारा, बहे गंगा जी की धारा, नष्ट करै तुम्हारा, श्री गंगे माई ।।टेक।।<br><br>
ले जाते हो कहां, मैं मरूंगा यहां, तड़फ कै मरज्या वहां, राजा रायसिंह की जाई,<br>
पतले चिकने से धड़ की, शोभा केले केसी घड़की, वो राजा की लड़की, हम गरीबों के ब्याही।।1।।<br><br>
मुझे तक कर अकेला, क्यूं करते झमेला, इन बातों में ना धेला, क्यों करते हंघाई,<br>
मैं हूं कीमत का मोती, निकालो ना ज्योति, दया जिनकै ना होती, वो दिल के कसाई।।2।।<br><br>
कहूं दो बात अर्ज की, अपनी गर्ज की, तुम्हारे मर्ज की, ना मुझपै दवाई,<br>
क्यों चढते हो सिर पै, याणी उमर पै, जाकै मालिक के घर पै, दूंगा सौ-सौ दुहाई।।3।।<br><br>

लखमीचन्द ये क्या किया, दुख मुझको दिया, शरणां उनका लिया, जिन्नै ये बातें बताई,<br>
कहैं हर जपने को, ना चैन सपने को, गुरु अपने को, दूंगा मैं सौ-सौ भलाई।।4।।<br><br>



</body>








</html>