<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

   <b> वार्ता :- देवता बड़े दयालू होते है, दमयन्ती की विनती सुनकर उस पर दया आ गई और सभी देवताओं ने अपना-2 असली रूप धारण कर लिया।  दमयन्ती के दिल में खुशी की सीमा नही रही, उसने माला हाथ में ले रखी थी, सामने राजा नल के दर्शन हूए तो उनके गले में बर माला डालकर चरणों में गिर गई|</b><br><br>

    लज्जा सहित पकड़कै वस्त्र, डाल दई फूल माला,<br>
    समझकै राजा नल के हाजिर, कर दिया जोबन बाला ।। टेक ।।<br><br>

    जैसे जल के भरे बादल में, बिजली चमक-चमक कै घोरै,<br>
    बामां हाथ पकड़ कै होगी, खड़ी पति के धोरै,<br>
    चन्दा सा मुख गोल बोल कै, मीठी चित नै चोरै,<br>
    वा सती पति नै सत समझकै, बन्धी धर्म कै डोरै,<br>
    देवता ऋषि कहैं भला-भला, और भूप कहै करया चाला ।।1।।<br><br>

    देवता ऋषि और राजा मिलकै, जुड़ मेला सा भर लिया,<br>
    धन्य दमयन्ती धर्म समझकै, ध्यान पति मै धर लिया,<br>
    देवताओं के रहते-रहते, फिर भी मुझको वर लिया,<br>
    जिन्दगी भर तेरा पालन करूगां, मनैं भी संकल्प कर लिया,<br>
    या भी दया इन देवतां की, ना तैं और के धरया था मशाला ।।2।।<br><br>

    हंस के कहे हुए वचनों से, हरगिज नही टलूगीं,<br>
    जै पतिभर्ता का धर्म छोड़दूं, तैं फूलूं नही फलूगीं,<br>
    मेरे मन का जो सत संकल्प, हरगिज नहीं हिलूगीं,<br>
    काट दियो संसार के बन्धन, मोक्ष में साथ चलूगीं,<br>
    नेम-धर्म और कर्म काण्ड से, दियो तोड़ भर्म का ताला ।।3।।<br><br>

    यम-वरूण और अग्नि-इन्द्र, सुन्दर सरूप वर्ण मैं,<br>
    तुम दुनियां के रक्षक हो, प्रभु जनमत और मरण मैं,<br>
    मेरे मन का जो सत संकल्प, छोडूं नही परण मैं,<br>
    नल दमयन्ती दोनों मिलकै, उनकी गऐ शरण मै,<br>
    लख्मीचन्द पै दया करो प्रभु, कर ह्रदय उजियाला ।।4।।<br><br>




</font>
</body>








</html>