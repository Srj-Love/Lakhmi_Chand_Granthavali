<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>अकलबन्द इस दुनियां के मैं बिन टोहये पावैं सै ,<br>
    एक दमड़ी की कीमत ना पर लाल बणे चाहवैं सैं  ।।टेक।<br><br></b>

    कुछ तै खता हो मात-पिता की जन सुत लाड लड़ाते,<br>
    12 वर्ष तै उपर होज्यां धन्धे सिर ना लाते,<br>
    बैठ चौकड़ी चांडाला की खोटा सतसंग पाते,<br>
    मात-पिता कहैं काम करण की नहीं कमा कै लाते,<br>
    बेटा समझ कै धमका दे तै ये झट जूता ठावें सैं   ।।1।<br><br>

    लिखै पढै ना खेती ना क्यारी ना रीत बंडया की चालै,<br>
    शौकीन काया पड़ै काम बिन लेज्यां देश निकाले,<br>
    इसे उत घरवासे तै तै सच्चे राम उठाले,<br>
    न्यूं के काम करया जा मरकै, भीख मांग कै खाले,<br>
    कहैं कितै मोटर सीखूंगा, दिल्ली सिखलावैं सै ।।2।<br><br>

    दस दिन पाछै जाण पटी मोटर कै भी नामा लागै,<br>
    घरक्यां सेती मेल करै 100-200 नै ठग भागै,<br>
    यारी और अस्नाई नै लूटै, बुरा कर्म ना त्यागै,<br>
    लिखे पढे़ बिन अकल नहीं, बिन अकल निमत नहीं जागै,<br>
    सांग भजन उपदेशां के गुण अवगुण कर गावै सै  ।।3।<br><br>

    सतगुरू सतगुण सतसंग सत का सांगी सांग करै सै,<br>
    भजन चौपाई छन्द लामणी लयसुर बीच भरे सै,<br>
    प्रचीन इतिहास बड़यां की तार कै मिसल धरै सै,<br>
    जिनै गाणा नहीं बजाणा आवै वे बकते उत फिरैं सै,<br>
    लखमीचन्द की छाप धरैं घणे पागल मुंह बावै सै  ।।4।<br><br>



</font>
</body>








</html>