<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता:- अब सारी पोल खुल जाती है और लड़की वालो ने उस बारात को मारमीट कर भगा दिया। अब चन्द्रगुप्त क्या क्या सोचता है।</b><br><br>

    जती मर्द और सती बीर का, यो ढंग ऋषि बतावैं,<br>
    जती मर्द और सती बीर, ना गैर तै नजर मिलावै ।। टेक ।।<br><br>

    पतिव्रता का दुनियां मै, एक पति कवारा हो सै,<br>
    भूख-प्यास टोटे-खोटे मै, गैल गुजारा हो सै,<br>
    जती मर्द भी सती बीर तै, ना हरगिज न्यारा हो सै,<br>
    कितै सुणया ना ब्याह फेरां पै, बना उधारा हो सै,<br>
    आगै कित की फतह करैंगे, जो छल तै वंश चलावै।।1।।<br><br>

    दो चीजां के लोभ मै आकै, करली कार ढेठ की,<br>
    जाण पाटतै ही सास मरैगी, बुरी हो आग पेट की,<br>
    रात दिखा दिया चन्द्रमां, दिन मै धूप जेठ की,<br>
    इन लूंगाडया नै कठ्टे होकै, ले ली जात सेठ की,<br>
    ऐकले की के पार बसावै, जित सौ लुच्चे जाल फलावै।।2।।<br><br>

    दिन लिकड़ते ही इस झगड़े की, जाण जरूर पटैगी,<br>
    उस बनड़े नै आगै करते ही, सारी नगरी नाटैगी,<br>
    जै पतिव्रता का धर्म बिगड़ज्या तै, वा अपणा गळ काटैगी,<br>
    कै मात-पिता नै भली सोचली, ना आप जहर चाटैगी,<br>
    फेर देखूं विदा पै पल्ला करकै, ये कितना दान घलावै।।3।।<br><br>

    उस साधू के पास चालूं, जब कुछ भय भागैगा,<br>
    सती बीर नै जती पुरूष, हरगिज ना त्यागैगा,<br>
    पतिभरता का धर्म बिगड़ै, जै जग अवगुण रागैगा,<br>
    कहै लख्मीचन्द कर खबर, कै ना दोष तेरै लागैगा,<br>
    नाव पड़ी मझधार बीच मै, वो साधू-ऐ पार लगावै।।4।।<br><br>




</font>
</body>








</html>