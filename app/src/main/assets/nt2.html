<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- सेठाणी भूपसिंह की बहू को क्या कहती है ।</b><br><br>

    कहरी सूं कुछ तेरे भले की रमज नहीं जाणी,<br>
    एक बर ना सौ बार बता मनैं लुच्ची गिरकाणी ।। टेक।<br><br>

    थारे तै कुछ म्हारा कुढा नरम बताया सै,<br>
    ब्राह्मण, क्षत्री, वैश्य, शुद्र का धर्म बताया सै,<br>
    पित्र देव ऋषि ऋण तारण का कर्म बताया सै,<br>
    मनुष्यों में भक्ति भाव तप परम बताया सै,<br>
    सूर्य देवता खिलै मिलै जब पितरां नै पाणी ।।1।<br><br>

    पुत्र बिन मोक्ष नहीं चाहे हो गृहस्थी नै ज्ञान,<br>
    राज पाट घर धन माया सब कुछ खाक समान,<br>
    थारे कितना धन और किसे कै जै दे भी दे भगवान,<br>
    एक मर्द एक बीर मनु नै लिख दी दो सन्तान,<br>
    बीर एक आधी बेईमान करादे दो कुल की हाणी ।।2।<br><br>

    जड़ै आपस में प्रेम नहीं उड़े गैर दिखाई दे,<br>
    भाई की इज्जत भाई ना करै उड़ै बैर दिखाई दे,<br>
    एक बालक बिन रंग महलां की के लहर दिखाई दे,<br>
    बेटे बिन टूक भी घर में जहर दिखाई दे,<br>
    मै तै मूर्ख सूं चुप होगी इब तू ये बणले स्याणी ।।3।<br><br>

    वेद कहैं सोए मनु कहैं जो ऋषियां की मर्याद,<br>
    सोच समझ कै धरी विधि नै दुनियां की बुनियाद,<br>
    लखमीचन्द कहै गृहस्थ आसरै ऋषि मुनि सिद्ध साध,<br>
    कई बार ब्रह्मा नैं कही ऋषि पैदा करो औलाद,<br>
    रखणी चाहिए याद मनु महाराज की बाणी ।।4।<br><br>


</font>
</body>








</html>