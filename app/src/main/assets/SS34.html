<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p><b>वार्ता :— सावित्री की बात सुनकर यमराज क्या कहने लगे और सावित्री क्या कहने लगी।</b><br><br>

    तेरे सास-ससुर के धर्म कर्म मैं, कदे ना हाणी हो,<br>
    मनै प्रेम से वरदान दिया, मेरी साची बाणी हो ।। टेक ।।<br><br>

   <b> यमराज :—<br></b>
    तेरे सास सुसर नै राज मिलैगा, जो तूं चाहवै सै,<br>
    उनकी रहै धर्म मैं ब़ुद्धि, जो कोये धर्म कमावै सै,<br>
    अब लौटज्या वापिस ना हक, क्यूं परिश्रम ठावै सै,<br>
    तूं थकी हुई कमजोर घणी, मनै दया सी आवै सै,<br>
    मनैं कईं बार कहली फेर भूलग्या, इतनी अकलमन्द स्याणी हो ।।1।।<br><br>

   <b> सावित्री :—<br></b>
    हे प्रभू प्रजा आप से दण्ड पा कै, शुद्ध हो जाती है,<br>
    दण्ड देकर सुकर्म का फल दयो, फेर शुभ घड़ी आती है,<br>
    इसीलिये प्रजा आपको, यमराज बताती है,<br>
    एक छोटी सी अर्ज मेरी, जो मेरे मन को भाती है,<br>
    कर्म-वचन मन से दुख नहीं दे, चाहे कोई भी प्राणी हो ।।2।।<br><br>

   <b> यमराज :—<br></b>
    किसी प्राणी से विरोध ना करणा, सब पर दया करैं,<br>
    यज्ञ-हवन तप-दान भजन कर, दुख मैं सुख ल्हया करैं,<br>
    बडे सन्त जन इसी धर्म को, सनातन कहया करैं,<br>
    बहुत अनजान धर्म विरोध कर, भूल मैं रहया करैं,<br>
    सज्जन दया करै दुश्मन पै भी, कदे ना गिलाणी हो ।।3।।<br><br>

    लख्मीचंद शरण सतगुरू की, रट हरि नाम हरे,<br>
    तेरे मीठे बोल सच्चाई के, गुण झट प्रेम भरे,<br>
    सावित्री तेरे वचन मनैं, लिख ह्रदय बीच धरे,<br>
    जितने बोल निकलते ह्रदय से, एक तै एक खरे,<br>
    जैसे प्यासे की प्यास बुझावण नै, ठण्डा पाणी हो ।।4।।<br><br>

</p>







</body>








</html>