<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- सभी सोदागर बाबाजी को कहते है कि हम दिल्ली जा रहे है। आप भी हमारे साथ चलो। यहां निर्जन वन में रहना ठीक नहीं। दिल्ली का जिकर किया तो धर्ममालकी को चन्द्रगुप्त की बताई बात याद आ जाती है। उसने सोचा दिल्ली में जाकर शायद चंद्रगुप्त मिल जाये। ऐसा इरादा करके सोदागरों के साथ दिल्ली में आ जाती है और धर्ममालकी क्या विचार करती है।</b><br><br>

    सब सेठा के साथ सेठाणी, आई दिल्ली मै,<br>
    फिरूं टोहवती मिलै नणंद का, भाई दिल्ली मै ।। टेक ।।<br><br>

    मनै सोवती नै छोड़ गया, के चालै था जोर मेरा,<br>
    मेरी तड़गी आंख लखाते जले, दुख पाग्या त्योर मेरा,<br>
    धोखा देकै ठग लेग्या, तूं फेरया का चोर मेरा,<br>
    तनै हापूड़ तक टोहऊंगी, सै इतना हक और मेरा,<br>
    मनै फेर दूसरै दर्शन दे, अन्याई दिल्ली मै,<br>
    ना तडफ-तडफ कै मरूं, ब्होत दुःख पाई दिल्ली मै।।1।।<br><br>

    मनै सोवती नै छोड़ गया, मेरै यो दूख दूणा सै,<br>
    था जितणा मनै प्रेम पिया, तनै मेरा क्यूं ना सै,<br>
    तेरी श्यान का मेरे कालजै, लिख्या नमूना सै,<br>
    सब जगत बसाया बसै राम का, तेरे बिन सुन्ना सै,<br>
    तेरे बिना मेरी के, यारी-अस्नाई दिल्ली मै,<br>
    सब अप-अपणे मतबल के, लोग-लूगाई दिल्ली मै।।2।।<br><br>

    कितै लुहकरया हो तै आज्या, होली हांसी तेरी,<br>
    झुक-झुक कै करूं आरता, क्युकि दासी तेरी,<br>
    सब टूम-ठेकरी या धन माया, सत्यानाशी तेरी,<br>
    तनै दिल्ली तक टोहऊंगी, क्यूं कि तलाशी तेरी,<br>
    मनै तेरे दम के कारण, ठोकर खाई दिल्ली मै,<br>
    कोये सुणती हो तो मत आईयो, त्रिया जाई दिल्ली मै।।3।।<br><br>

    माईचंद नै भेजी थी, पिया जब घर तै चाली,<br>
    दिये लंगर खोल जहाज के, इतनै मै भर पाली,<br>
    तूं हापूड़ आला तैं डरग्या हो, दिल्ली के दिल वाली,<br>
    तेरा सांच-मांच मुंह पाया, चिकणा पेट पड़या खाली,<br>
    मनै मांग सिंदूर हटाकै आप, राख रमाई दिल्ली मै,<br>
    फेर राजघाट पै आण धूणी, लाई दिल्ली मै।।4।।<br><br>






</font>
</body>








</html>