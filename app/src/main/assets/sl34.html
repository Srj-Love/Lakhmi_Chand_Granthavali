<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b> वार्ता :- बीना की बात सुनकर लकड़हारा क्या कहता है।</b><br><br>

करकै याद राज के सुख नै, आंसू तै मुंह धोया करिये,<br>
पलंग-गलीचे नहीं बिछाण नै, धरती के म्हा सोया करिये ।।टेक।।<br><br>
दिखै दिन म्य घोर अन्धेरे, लाणें हों धरती मैं डेरे,<br>
उड़ै बण मैं बोलैं शेर-भगेरे, डर-डर जिन्दगी खोया करिये।।1।।<br><br>

क्यूं ना छोड़ै अपणी बाण नै, उड़ै एक तला सै न्हाण नै,<br>
तनै 36 भोजन मिलै थे खाण नै, इब निरे चणया की पोया करिये ।।2।।<br><br>

धोरै कोन्या पैसा-धेली, संग आई तू नई-नवेली,<br>
आड़ै नहीं कोए मन का मेली, एक लिए थूक बिलोया करिये।।3।।<br><br>

लखमीचन्द कहै छन्द नै गाकै,तू के राजी होरी ब्याह करवाकै,<br>
तनै सीख तलक ना देखी ठाकै, मेरी गैल लाकड़ी ढोया करिये।।4।।<br><br>



</body>








</html>