<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- अब औरते चन्द्रगुप्त का सेहरा गाते हुए क्या कहती हैं।</b><br><br>

    किसी छा रही अजब बहार, जड़े लाल कणी सेहरे पै ।। टेक ।।<br><br>

    इन्द्र केसी झड़ी लागी, फूला की पड़ै फुहार,<br>
    चाची ताई बुआ बहाण, गावण लागी मंगल चार,<br>
    अगड़ पड़ोसण कट्ठी होगी, सब कुणबे की मिलकै नार,<br>
    गाती और बजाती चाळी, मीठी-मीठी बोलै बाणी,<br>
    उस बनड़े की श्यान देखकै, बार-बार पीवैं पाणी,<br>
    आरते पै कट्ठी होगी, छोटी-बड़ी याणी-स्याणी,<br>
    किसा उमंग भरया परिवार, आज हूई खुशी घणी सेहरे पै।।1।।<br><br>

    इस बनड़े की गेल्या आऐ, प्यारे-मित्र नाती-गोती,<br>
    रूप सै सवाया इसका, सूरज केसी खिलरी ज्योति,<br>
    हीरे लाल कणीं मणीयां की, दिखै रिमझिम होती,<br>
    अंग्रेजी बाजे बाजैं ढोल, उपर डंका लाग्या,<br>
    जितने सै बराती सारे, छोरा छैला बाका लाग्या,<br>
    उठ रहा झरणांटा झोंका, औळा-सौळा जंग का लाग्या,<br>
    खड़ी चौगरदे नै नार, तेग तलवार तणी सेहरे पै।।2।।<br><br>

    जामां और पाजामां पेची, सेहरा मोतियां से जड़या हूआ,<br>
    सवा लाख का अंगुस्ताना, गल मै तोड़ा पड़या हूआ,<br>
    एक नाई कंवर के पाछै, चंवर डुलावै खड़या हूआ,<br>
    चन्द्रमां से चेहरे उपर, मोतिया की लार पड़ी,<br>
    छोटी साली नेग मांगै, आरते पै हूई खड़ी,<br>
    चावल सी बतीसी ऊपर, सोने की दो मेख जड़ी,<br>
    रही सास असर्फी वार, खड़ी दस-बीस जणी सेहरे पै।।3।।<br><br>

    कृष्ण सा बाराती बणया, गोपनियां मै रलकै चाल्या,<br>
    उठ रही महकार इत्र, कपड़या कै मै मलकै चाल्या,<br>
    सोळा साली करै अंघाई, सारियां तैं टलकै चाल्या,<br>
    लख्मीचन्द नै प्रेम मै भरकै, इस बनड़े का सेहरा गाया,<br>
    जैसे जनकपुरी मै धूम माचगी, रामचन्द्र जी ब्याहवण आया,<br>
    सीता केसी बनड़ी सज्जनों, रामचन्द्र सा पति हिथाया,<br>
    किसी होरी जय जय कार, घणी रंग रास बणी सेहरे पै।।4।।<br><br>




</font>
</body>








</html>