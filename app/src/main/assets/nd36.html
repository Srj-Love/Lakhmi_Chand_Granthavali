<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

   <b> वार्ता:- दमयन्ती ने आधी साड़ी खोलकर राजा की तरफ कर दी। अब एक साड़ी से दोनों ने अपना बदन ढक लिया। जब दोनों लेट जाते है तब राजा नल कहने लगा कि दमयन्ती तू भी क्यों मेरे साथ दुख पा रही है! अब भी अपने पिता के घर चली जा। तब दमयन्ती ने क्या कहां?</b><br><br>

    सोच लई के पिया जी, मेरे त्यागणे की मन मै,<br>
    मत घबराओ पिया, कंगले पण मै ।। टेक ।।<br><br>

 <b>राणी :-<br></b>
    एक तो भूख प्यास मैं थकया और हारया, बता मैं तनै क्युकर छोडू़ं न्यारा,<br>
    मनै ज्यान तै भी प्यारा, तनै कड़ै छोडूं बन मैं ।।1।।<br><br>

  <b>राजा:-<br></b>
    राणी मैं किस्मत का माड़ा सूं, लेरया देश लिकाड़ा सू,<br>
    करूं के उघाड़ा सूं , कंगाल निर्धन मै ।।2।।<br><br>

 <b>राणी :-<br></b>
    भले के करैं भलाई हो सै, बुरे के करैं बुराई हो सै,<br>
    स्त्री दवाई हो सै, मर्द की बेदन मै ।।3।।<br><br>

   <b>राजा:-<br></b>
    राजा नल दुख दर्दां नै खेगे, करूं के दो पक्षी धोखा देगे,<br>
    ओढण के वस्त्र नै भी लेगे, और चढगे गगन मै ।।4।।<br><br>

    <b>राणी :-<br></b>
    लेगे तै आधा वस्त्र बांटकै ओढूं, मै तेरी ज्यान तलै तन पौढूं,<br>
    तनै एकले नै क्युकर छोडूं , बियाबान निर्जन मै ।।5।।<br><br>

     <b>राजा:-<br></b>
    राणी मनै तेरे तैं आवैं भतेरी लाज, करूं के होणा था जो हो लिया आज,<br>
    मै तनै त्यागूं ना हरगज, इतनै प्राण मेरे तन मै ।।6।।<br><br>

     <b> राणी :-<br></b>
    इतना मत दुखड़ा पावो, सजन इस कारण मत घबराओ,<br>
    कई-कई रस्ते बताओ, पिया एक-एक छन मै ।।7।।<br><br>

       <b>राजा:-<br></b>
    राणी तूं मेरी भतेरी मेर करै, करूं के कलू अन्धेर करै,<br>
    लख्मीचन्द मत देर करै, हरि के भजन मै ।।8।।<br><br>

        <b>राणी:-<br></b>
    बात नै जाणो सो पिया आप, लख्मीचन्द सोचलो चुप चाप,<br>
    कदे रहैं थे गरगाप, राज पाट धन मै ।।9।।<br><br>




</font>
</body>








</html>