<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- मदनावत की रोने की आवाज सुनकर बाग का माली आगे क्या कहता है।</b><br><br>


दुखयारी का रौला सुणकै, चल्या बाग का माली,<br>
ठाडे रुक्के मारण लाग्या, कौण सै रोवण आळी ।। टेक ।।<br><br>

कई बै कहली कोए डरै ना, रोवण आळी बाहर मरै ना,<br>
कदे धिकताणें तै तोड़ गेरै ना, फल-पत्ते और डाली ।।1।।<br><br>

कई बै कहैली कहता हारूं, के कुछ करणा ब्योत विचारू,<br>
तड़कै दरवाजे कै ताला मारूं, धोरै राखूं ताली ।।2।।<br><br>

पाणी ल्यूं सूं भाड़ा करकै, कोए भी ना डरता माड़ा करकै,<br>
नाहण आले नै खाड़ा करकै, गन्दी करदी नाली ।।3।।<br><br>

लख्मीचन्द छन्द पास करदे, कदे बिन समझें विश्वास करदे,<br>
कदे हरी प्यौद का नाश करदे, बड़े कष्ट तै पाली ।।4।।<br><br>



</body>








</html>