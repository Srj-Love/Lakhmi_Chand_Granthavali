<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">




<b>वार्ता:- राणी राजा को एक बार फिर क्या कहती है।</b><br><br>


साजन हो क्यों बोलै, अपणी ब्याही नै धमकाकै,<br>
पिसा मोहर बराबर होगा, इस कांशी मै आकै ।। टेक ।।<br><br>

फोड़ूं कडै़ भाग खोटे नै, मै दुखी करदी दुख मोटे नै,<br>
इस निर्भाग जले टोटे नै, कड़ै बिका दिये लाकै ।।1।।<br><br>

कदे मदनावत राज करै थी, इसे टोटे की नही जरै थी,<br>
लक्ष्मी पायां लागी फिरै थी, धरी ना हाथ तै ठाकै ।।2।।<br><br>

मैं बेटे का फिकर करूं सूं, साजन लेले दया मरूं सूं,<br>
आज कंगल्या की ढाल फिरूं सूं, शमशाणां के म्हा कै ।।3।।<br><br>

लख्मीचन्द तदबीर यो सै,  मसूल में ले तै चीर यो सै,<br>
पूंजी मेरी आखिर यो सै, दे दिए काले नै जाकै ।।4।।<br><br>



</body>








</html>