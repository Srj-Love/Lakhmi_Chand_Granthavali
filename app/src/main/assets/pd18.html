<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- सखियां घर चलने को कहती हैं तो पदमावत का और उसकी सखियों में क्या सवाला जवाब होता है ।</b><br><br>

    हे घर नै चाल्या कोन्यां जाता, जले की मेरै खटक लागरी सै ।।टेक।<br><br>

    <b>पद्मावत :-<br></b>

    हे तमनै बहोत करी कंजूसी, तमनै मैं नहीं मनाई रूसी,<br>
    मरै सै बिन आई मैं मूसी, सांप की सटक लागरी सै ।।1।<br><br>

    <b>रणबीर :-<br></b>

    दिया छोड़ हाथ तै कोड़ा, सारा बिन समझे सै तोड़ा,<br>
    परी का चार आंगल चौड़ा माथा, जुल्फ की तै लटक लागरी है ।।2।<br><br>
    <b> पद्मावत :-<br></b>

    बिपत की गल मैं फांस घलै, मेरे तै कोन्या इश्क झिलै,<br>
    मिलै जाणै कद श्याणा सा नाता, जाणै के अटक लागरी सै ।।3।<br><br>

    <b> रणबीर :-<br></b>

    डोब दिया तनै परदेशी छैल, या कौड बणी मेरी गैल,<br>
    भागै जैसे बैल तुड़ा कै गाता,  मरूंगा मेरै झटक लागरी सै ।।4।<br><br>
    <b>पद्मावत :-<br></b>

    आंख कदे खोलै कदे मिचै, माली बिन कौण पेड़ नै सींचै,<br>
    ढह पड़ी चक्कर खा कै नीचै, इश्क की पटक लागरी सै ।।5।<br><br>
    <b> रणबीर :-<br></b>

    दुख दूणा सा दगण लगा-आवा गौण, रंग बगण लगा,<br>
    लागण लाग्या ताता-ताता, पंतगे की जाणूं छटक लागरी सै ।।6।<br><br>
    <b>पद्मावत :-<br></b>

    लखमीचन्द चालै चाल छबीली, जल्या  बोलै सै बोल रसीली,<br>
    मरजाणे की दो आंख कटीली, गात मैं मटक लागरी सै ।।7।<br><br>


    <b>रणबीर :-<br></b>
    लखमीचन्द रंग नई किस्म पै , दूसरै ढोलक की ढम-ढम पै,<br>
    ऐकली कीड़ी कितने दम पै, क्यूं तोलण कटक लागरी है ।।8।<br><br>



</font>
</body>








</html>