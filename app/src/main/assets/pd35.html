<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :  अब पद्मावत अपनी सखियों से क्या कहती है :-</b><br><br>


    तीन रोज हो लिए तड़पती नैं मैं कुछ ना खाई खेली,<br>
    हे भाईयां की सू जी ज्यांगी दिये दर्शन करा सहेली ।।1।<br><br>
    इश्क का नाग लड़या मेरे तन मै, जाणूं कित लुकरया सै डसकै,<br>
    हे परसों की बेहोश पड़ी मेरी सारी काया चसकै,<br>
    इसे मर्ज का बैद्य मिलै तै मैं हाथ पकड़ लू कसकै,<br>
    जवानी का रंग कुछ ना देख्या मनै पीहर मै बसकै,<br>
    तुम गाल्यो  गीत झूलल्यो हंस कै मैं बेशक मरूं अकेली ।।2।<br><br>

    सपने के मैं पैड़ जले की मनैं मुधी पड़-2  टोही,<br>
    आंख खुली जब कुछ ना दीख्या मर्द मिला ना कोई,<br>
    आधी रात पिलंग के ऊपर एक पहर तक रोई,<br>
    मेरी माता नैं ऊठ पुचकारी मैं करकै लाड़ भलोई,<br>
    जाणै भौरा बण कद ले खशबोई मैं रूत पै फूल चमेली ।।3।<br><br>
    मेरी माता मनै बुछण थी मेरे सखी मैं ना बोली डरके,<br>
    सौ-सौ बात टालज्यां थी इन कान्यां के ऊपर कै,<br>
    थाम जाणों सो मेरे मर्ज का होगा फैंसला हर कै,<br>
    प्रदेशी बिन जीउं कोन्यां चाहे फेर जन्म ल्यूं मर कै,<br>
    काल जले के रोष मैं भरकै मनै काढ कै टूम बगेली ।।4।<br><br>
    बैठे नै के जाणैं जो समझैं ना दूर खले नै ,<br>
    सबर का पाणी गेर बुझालू मैं मद के डीक बले नै,<br>
    लखमीचन्द कद परखैगा इस मोती रेत रले नै,<br>
    कई बै इसी मन मैं आवै जाणूं मरज्यां घोट गले नै ,<br>
    इश्क जले नैं ज्यान काढ कै मेरी मूटठी के मैं ले ली ।।4।<br><br>

</font>
</body>








</html>