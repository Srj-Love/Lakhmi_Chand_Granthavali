<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




    बड़ी उमर की मात बराबर मेरी उमर के भाई,<br>
    बाल अवस्था बेटी के तुल, मां नै विधि बताई  ।।टेक।<br><br>

    टूम ठेकरी गहणा वस्त्र सदा नहीं रहणा सै,<br>
    मनै पूजा करकै तिलक चढ़ा लिया या बिन्दी बैणा सै,<br>
    भजन कलंगी पति परमेश्वर का योहे सच्चा गहणा सै,<br>
    सत्संग ज्ञान विचार करो मेरे सतगुर का कहणा सै,<br>
    ना तै खेल कूदण मै जा जिन्दगी, के सदा का पट्टा ल्याई  ।।1।<br><br>

    काम देव और अहंकार की थारी आंख भरी ना लजती,<br>
    काम क्रोध मद लोभ की आस कदे ना तजती,<br>
    पति बिना ना प्रेम प्रजा की सहज तान ना बजती,<br>
    संशय का सुख त्याग सखी सच्चे सजन बिना ना सजती,<br>
    मनैं ज्ञान-विज्ञान पति के रंग मैं या साड़ी खूब रंगाई  ।।2।<br><br>

    सकल पदार्थ छोड़ जगत के दिल नै थमां रही सूं,<br>
    नाम सही कृष्ण सच्चे का हृदय जमा रही सूं,<br>
    प्राणनाथ के खाक चरण की तन में रमा रही सूं,<br>
    व्यापक पति,पति के अन्दर सबर से समा रही सूं<br>
    मैं तै न्यूं जाणूं थी भगतां का डेरा, थारै धन की भूख पाई  ।।3।<br><br>

    नहीं रंग रूप रहै एक सा ना सदा रहै जवानी,<br>
    सदा नही कोए निर्धन देख्या ना सदा राजा रानी,<br>
    सदा नहीं धनवान कोए सदा नहीं जिन्दगानी,<br>
    सदा नाम साई सच्चे का बाकी पवन रहै ना पानी,<br>
    लखमीचन्द दुख-सुख तै डर कै, कदे खल खाई ना भल आई  ।।4।<br><br>




</font>
</body>








</html>