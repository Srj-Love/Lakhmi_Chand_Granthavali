<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p><b>वार्ता :— सज्जनों! राजा अश्वपति देश-विदेश सब जगह घूम लिया, लेकिन उसे सावित्री के लायक वर नहीं मिला और फिर हार कर वह अपनी बेटी को खुद वर ढूंढने के लिये कहता है।</b><br><br>

    मैं फिर लिया जगत जहान मैं, ना वर जोडी का पाया ।। टेक ।।<br><br>

    ओउ्म भूर्भव: स्व:, जन तप सतलोक,<br>
    सातों तै पाताल टोहे, फिरया बिना रोक-टोक,<br>
    दसों दिग्पाल टोहे, जो पृथ्वी की डाटैं झोंक,<br>
    अष्ट वसु सप्त ऋषि, दुनिया के संवारे काम,<br>
    ग्यारह रूद्र चोदह मनु, जिनके न्यारे-न्यारे नाम,<br>
    बारह आदित्य रहते जहां, होती नहीं सुबह-शाम,<br>
    प्रभू जी तेरा लिखया हुआ टलता ना,<br>
    तेरे बिना पत्ता तक हिलता ना,<br>
    मनै वर जोडी का मिलता ना,<br>
    कुछ जची नहीं मेरे ध्यान में, मैं वहां से भी उलटा आया ।।1।।<br><br>

    स्वर्गपुरी घूम-घूम, देवताओं का राज देख्या,<br>
    अग्नि-कुबेर वरूण-यम का, समाज देख्या,<br>
    दिव्य रूप न्यारे-न्यारे, इन्द्र कै सिर ताज देख्या,<br>
    रमणीक दीप जहां, नागों ही का वास रहे,<br>
    पिंडलिक शेषनाग, वासुकी भी खास रहे,<br>
    मणि कणि धारण करना, दिव्य सा प्रकाश रहे,<br>
    वहां पर कोई भी जा सकता ना,<br>
    जा कै युद्ध मचा सकता ना,<br>
    वहां से कोई उल्टा आ सकता ना,<br>
    जो मारै फूक जबान मैं उनकी भरी जहर की काया ।।2।।<br><br>

    साठ हजार ऋषि, बाल खिल ज्ञान करैं,<br>
    सूर्य से साहसी खडे हुऐ, तप ध्यान करैं,<br>
    सात छन्द छ: अंग रूप की, पहचान करैं,<br>
    प्रियव्रत उतानपात ध्रुव जी, दिल डाट गये,<br>
    प्रचेता की पदवी पाई, दोष-गुण छांट गये,<br>
    करकै दाब कपिल मुनि, ऋषभ देव भी नाट गये,<br>
    उन्नै  तै अन्न पाणी खाणा ना,<br>
    ले कै जन्म फिर आणा ना,<br>
    किसी ब्याह शादी की चाहना ना,<br>
    रहे सनक-सनन्दन ज्ञान मैं, तजी हरी भजन से माया ।।3।।<br><br>

    भूत और प्रेत जिनकी योनि, सब ढाल देखी,<br>
    आर्यों का लोक देख्या, मारूतों की चाल देखी,<br>
    ध्यान मैं बेजान पडे़, ऋषियों की भी टाल देखी,<br>
    अड़सठ तीर्थ अठाईस पर्वत, सुमेरू और मारकण्ड,<br>
    बावन अरस चौदह भूवन, सात दीप नौं खण्ड,<br>
    लख्मीचंद कहै घूम-घूम, देख्या सारा ब्रह्मण्ड,<br>
    तेरा अनुमान कडै़ सै,<br>
    बिन समझै ज्ञान कडै़ सै,<br>
    गावणियां तेरा ध्यान कडै सै,<br>
    खड्या हो कै देख मैदान मैं, तेरा करदयूं मन का चाहया ।।4।।<br><br>

</p>




</body>








</html>