<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- अब चापसिंह अपने सपने का हाल कैसे सुनाता है।</b><br><br>


    बिस्तर पर तै चल्या उठकै, आवण लग्या तिवाळा,<br>
    दोहफारा दिन ढल्या शिखर तै, सुण सपने का चाळा ।। टेक ।।<br><br>

    जो कमरा पहळम देख्या, वो फेर नजर मै आग्या,<br>
    बैठ गया कुर्सी पै जमकै, सब सोदा मन भाग्या,<br>
    जड़ मै हूर सिंगर कै बैठी, जब बतलावण लाग्या,<br>
    मीठा-मीठा बोल हूर का, काट कालजा खाग्या,<br>
    यो बुलबुल कैसा बच्चा, किसनै ध्यान लगाकै पाळा ।।1।।<br><br>

    गोरी-गोरी बईयां नरम कलाई, चूड़ी लाल-हरी थी,<br>
    चंद्रमा से मस्तक ऊपर, बिंदी ठीक धरी थी,<br>
    जुल्फ लटकरी ईत्र रमा री, इंद्राणी कैसी परी थी,<br>
    गोरा गात और आंख कटीली, स्याही बीच भरी थी,<br>
    ढूंगे ऊपर चोटी लटकै, जाणू नाग लहरावै काला ।।2।।<br><br>

    मीठी बाणी पान छालियां, जाणै गौरां लाकै चाळै,<br>
    साड़ी कर री मटणे आळी, गैल पवन की हाळै,<br>
    न्यारे-न्यारे हर्फ बोलती, लिख-लिख खत से डाळै,<br>
    बैठा कंवर दूर कुर्सी पै, सांस सब्र के घाळै,<br>
    के सपने का जिक्र करुं, यूं तै सपना ऐ-उत निराळा ।।3।।<br><br>

    चला उठकै जगांह छूटगी, कमरा फेर बताइयो,<br>
    निंघा उकगी कुछ ना दिखै, मेरा पलंग कै हाथ लवाइयो,<br>
    इश्क बुरा जंजाल जगत मै, कोए मत इश्क कमाइयो,<br>
    बहया ज़माना पाणी की ज्यूं, सोच समझल्यो भाइयों,<br>
    कहै लख्मीचंद लागी चोट जिगर पै, बे-अकलां का गाळा ।।4।।<br><br>



</font>
</body>








</html>