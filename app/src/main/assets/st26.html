<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता:- अब साधू शिक्षा देकर चले जाते है। सेठ ताराचन्द साधू की बताई बात पर अमल करता और कैसे समय गुजरता है।</b><br><br>

    सेठ पणे की बात याद कर, पिछला बख्त बिचारा,<br>
    तोड़ लाकड़ी बेच दिल्ली म्य, लागे करण गुजारा ।। टेक ।।<br><br>

    मण-मण लकड़ी दो बै करकै, जंगल मै तै ल्याते,<br>
    कदे एक रूपया कदे बारा आन्ने, रोजाना बण जाते,<br>
    तीन आन्ने का भोजन करके, बाकि दाम बचाते,<br>
    गऊ-ब्राह्मण साधु की सेवा, करकै भोजन खाते,<br>
    ईश्वर भग्ति श्रध्दा करकै, वे तै रोज करै भण्डारा। ।1।।<br><br>

    बीर-मर्द दिन लिकड़े पहलम, घर तै बहार लिकड़गे,<br>
    गोरे-गोरे गात की शोभा, खून सूख कै झड़गे,<br>
    एक दो दिन तै रहया अलकस, फेर बाण सी पकड़गे,<br>
    धर्म जाण कै तज अधर्म नै, शुभ कर्मा पै अड़गे,<br>
    महीने भीतर दीखण लाग्या, भग्ति का ढंग न्यारा ।।2।।<br><br>

    उनका बुरा कदे ना हो, जो औरां का सोच भला ले,<br>
    स्याणा माणस गई बुध्दि नै, हट कै फेर मिलाले,<br>
    फिरज्या मेहर श्री कृष्ण की, भगतां नै पास बुलाले,<br>
    ओढण-पहरण खाण-पीण का, घर तै काम चलाले,<br>
    भीड़ पड़ी मै दमड़ी तक भी, मांगण गए ना उधारा ।।3।।<br><br>

    बीर-मर्द चाहना रखते थे, पेट भराई अन्न की,<br>
    शुभ कर्मा पै अड़े रहे, ना करी जरूरत धन की,<br>
    चौबीस घण्टे चर्चा करते, मन मै हरि भजन की,<br>
    श्री लख्मीचन्द वैं पार हुए, जड़ै मेहर फिरी श्रीकृष्ण की,<br>
    इन कामां मै मर्द-बीर नै, बर्ष बीतगे बारा ।।4।।<br><br>



</font>
</body>








</html>