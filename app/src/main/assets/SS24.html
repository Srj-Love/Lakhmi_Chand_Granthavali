<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p><b>वार्ता:— सत्यवान की बात सुनकर सावित्री आज्ञा लेने के लिए अपने सास-ससुर के पास जाती हैं तथा चुपचाप खडी हो जाती है। इस पर दूम्मतसैन राजा सावित्री से पूछते हैं कि बेटी तुम यहां किस काम से आई हो? कहो! तो सावित्री अब क्या कहती है।</b><br><br>

    फल लेने की इच्छा करकै, जा सै री सुत तेरा,<br>
    बणखण्ड की हवा खाण जाण नै, जी कररया सै मेरा ।। टेक ।।<br><br>

    थारे कहे बिन कोई काम, दिन-रैन नहीं कर सकती,<br>
    पति का बिछड़ना पल भर भी, मैं सहन नहीं कर सकती,<br>
    थारी आज्ञा बिन उपर नैं, मैं नैंन नहीं कर सकती,<br>
    बिना पति के एक घडी भी, मैं चैन नहीं कर सकती,<br>
    पहलम कहूं सूं  नाटियों मतन्या, होगा दर्द घनेरा ।।1।।<br><br>

    जी जलज्याणे नै कदे आज तक, इसा कमाल करया ना,<br>
    थारी चां मैं भरकै टहल करूं, कदे मन्दा हाल करया ना,<br>
    ओढण-पहरण खाण-पीण का, कदे भी ख्याल करया ना,<br>
    मनैं एक साल आई नै हो लिया, कदे सवाल करया ना,<br>
    आज चा मैं भरकै लागण द्यो, मेरा बियाबान मैं फेरा ।।2।।<br><br>

    वो हवन के लिये लकड़ी ल्यावै, थारे लिए फल ल्याता,<br>
    और काम कोए करता तो, वो रोक दिया भी जाता,<br>
    इसा पुरूष ना चाहिए रोकणा, जो अपणा परण निभाता,<br>
    हाथ जोड कै अर्ज करूं सूं, तुम ही सुख-दुख के दाता,<br>
    सब के मन की जाण लिया करै, घर का बडा-बडेरा ।।3।।<br><br>

    राजा बोल्या बहूँ आज तू, इतणी क्यूं नरमाई,<br>
    आज तलक तनै कुछ नहीं मांग्या, जिस दिन तै तू आई,<br>
    लख्मीचंद नै प्रेम मैं भरकै, या कथा सावित्री की गाई,<br>
    ले बहू मनैं आज्ञा दे दी, इब करले मन की चाही,<br>
    फेर सुसर की सुणकै चाल पड़ी, कर दिल का दूर अन्धेरा ।।4।।<br><br>

</p>





</body>








</html>