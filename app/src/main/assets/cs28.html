<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- अब शेरखां सोमवती की परिक्षा लेने की के लिऐ नौ महले की तरफ चलता है। रास्ते मे में एक वैश्याओं का बाजार था। शेरखां वैश्याओं के पास जाता है और क्या कहता है।</b><br><br>


    छत्राणी तैं दियो रै मिला, मेरी बाजी लगरी ज्यान की ।। टेक ।।<br><br>

    विधि जाणों सो प्रेम जोड़ण की, चमची थारै हाथ रोड़न की,<br>
    सत तोड़न की मेरी सै सलाह, कहैं सै वा पूरी सै धर्म ईमान की ।।1।।<br><br>

    विपता मेटो दुखिया नर की, जगह बता राजपूतां के घर की,<br>
    जड़ै संगमरमर की बिछी सै सिला, मैं भी करलूं सैल मकान की ।।2।।<br><br>

    तू मेटैं नै मेरा अन्देशा, तुमनै लूट लिया जगत बणाकै पेशा,<br>
    परियां कैसा तेरा रै गला, म्ह पीक चमक रही पान की ।।3।।<br><br>

    लख्मीचन्द ज्यान झोके पै, पाणी लादे नै शौके पै,<br>
    इस मोके पै दिये काम चला, जब इज्जत रहै पठान की ।।4।।<br><br>



</font>
</body>








</html>