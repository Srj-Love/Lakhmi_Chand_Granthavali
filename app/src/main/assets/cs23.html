<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- जब चापसिंह जाऩे लगा तो सोमवती क्या कहती है।</b><br><br>


    हो भर जा सै तै भरतार, भूल मत जाईऐ ।। टेक ।।<br><br>

 <b>सोमवती:-<br></b>
    भजन से पार हुए ऋषि अत्री, कदे पापी की तरै ना कतरी,<br>
    हो पिया छत्री हो नशेदार, टूल मत जाईए ।।1।।<br><br>

 <b>चापसिंह:-<br></b>
    घर-घर में आनंद छावैंगे, सब रल-मिल मंगल गावैंगे,<br>
    गोरी आवैंगे तीज-त्योहार, फूल मत जाईए ।।2।।<br><br>

 <b>सोमवती:-<br></b>
    प्रेम घणा नणदी के भाई मै, कदे घिरकै मरज्यां करड़ाई मै,<br>
    कहूं मेरी राही मै दिलदार, गाड सूल मत जाईए ।।3।।<br><br>

 <b>चापसिंह:-<br></b>
    चाहे घर-कुणबे तै लड़ी रहिए, धर्म पै तू सही खड़ी रहिए,<br>
    घर मै पड़ी रहिए बेमार, कुह्ल मत जाईए ।।4।।<br><br>

 <b>सोमवती:-<br></b>
    पिया या ना सै बात जरा सी, कदे समझो ना ठठ्ठा-हांसी,<br>
    पिया फांसी आळी सार, झूल मत जाईए ।।5।।<br><br>

 <b>चापसिंह:-<br></b>
    घणा मारया मरता इस डर तै, लुगाई तैं हों सै परै डगर तै,<br>
    कहूं इस खूंटे पर तै नार, खुल मत जाईए ।।6।।<br><br>

 <b>सोमवती:-<br></b>
    पड़ैगी बात बिपत म्य  मथनी, छोडू ना धर्म रूप की जतनी,<br>
    हो पिया हथनी ज्यूं दरिया पार, हूल मत जाईए।।7।।<br><br>

 <b>चापसिंह:-<br></b>
    कहै लख्मीचन्द बण धर्म का धौरी, काबू मैं रखिए जीभ चटोरी,<br>
    मेरी गोरी घर तै बाहर, मूल मत जाईए ।।8।।<br><br>


</font>
</body>








</html>