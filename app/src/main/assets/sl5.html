<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- राजा राणी में बहस के फलस्वरूप राणी को बनोवास की सजा मिल जाती है।</b><br><br>

मतन्या त्यागों हो पिया, मनैं गर्भवती का विश्वास सै ।।टेक।।<br><br>

मैं तनै भेद बतादूं जड़ का, कर लिए दूर जिगर का धड़का,<br>
पंडित लोग बतावैं लड़का, छ: महीने की आश सै।।1।।<br><br>

चैन पड़ण दे ना तृष्णा दुती, बीर तै हो सै पायां तले की जूती,<br>
उड़ै कौण करैगा जापा-प्रसूति, ना नणद-जिठाणी सास सै।।2।।<br><br>

तन पै चोट लागगी गहरी, ना मैं दीन-दुनी की रहरी,<br>
बीर का झाड़-झाड़ सै बैरी, यो तै खोई तले का घास सै।।3।।<br><br>

लखमीचन्द मैं सांस सबर के भरती, बण म्य मरज्यांगी डरती-डरती,<br>
ऊपर रक्षक राम तलै धरती, ना कोए और दूसरा पास सै।।4।।<br><br>



</body>








</html>