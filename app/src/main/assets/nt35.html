<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :-  फूलसिंह अपने दोस्त से बहुत धन दौलत
    लेकर अपने घोड़े पर सवार होकर मुलतान शहर के बाहर
    नौंटकी का बाग था, वहां पहुंचा । दिन छिप गया था, बाग का
    दरवाजा बन्द देख घोड़ा रोक दिया और विचार किया किया कि
    यहां ठहरना चाहिए ।</b><br><br>

    चढ़ा आलकस काया के मैं पुर्जा-पुर्जा घेरा,<br>
    न्यूं सोची थी फूलसिंह नै कर बागां मैं डेरा ।।टेक।<br><br>

    सन्ध्या समय अर्थ सूरज का वो भी थम-थम चालै,<br>
    सन्ध्या समय पवन मन्द होज्या दरखत भी कम हालैं,<br>
    दिन भर पक्षी उड़ैं भतेरे ना कसर उड़न में घालैं,<br>
    अण्डे बच्चे रहैं आलणै सन्ध्या समय सम्भालैं,<br>
    कीड़ी हाथी पशु पखेरू सब चाहते रैन बसेरा ।।1।<br><br>

    दरवाजे पै जाकै देख्या फाटक लाग रही सै,<br>
    आया सूं मैं हार नीर बड़ी दारूण विपत सही सै,<br>
    फाटक खोलो फाटक खोलो न्यूं कई बर बोल दई सै,<br>
    इन बागां का रखवाला कोए माणस सै क नहीं सै,<br>
    दोएक बै तै बोल्या सहज-सहज फेर ऊंचे सुर में टेरा ।।2।<br><br>

    कद का रूक्के मारूं सूं तनैं कुछ तै कहणा चाहिये,<br>
    कुछ तै धर्म गृहस्थी का कुछ म्हारा भी लहणा चाहिए,<br>
    आए गए अतिथि के बदले दुख-सुख सहणा चाहिए,<br>
    कुए, प्याऊ, धर्मशाला पै माणस रहणा चाहिए,<br>
    के कानां मैं डाटे ठुकरे मैं कद का रूक्के देरहा ।।3।<br><br>

    घर आए का आदर करले चलते नै शीश निवावै,<br>
    कहै तुलसीदास इसे बन्दा तै ईश्वर रोज मिलावै,<br>
    गुरू मानसिंह शिष्य लखमीचन्द नै सहज-सहज समझावै,<br>
    जो आए गए की टहल करै वैं परम पद्वी फल पावैं,<br>
    आगै बख्त नहीं चालण का होता आवै अन्धेरा ।।4।<br><br>


</font>
</body>








</html>