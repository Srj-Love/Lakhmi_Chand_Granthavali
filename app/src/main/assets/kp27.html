<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता :- कीचक कहता है । :-</b><br><br>

    मैं मरया तेरे दर्द का मारया, दासी मत मारै मैं मरया पड़या  ।।टेक।<br><br>

    कुछ कसर बात में है ना, तेरा बहुत घड़ाऊं गहना,<br>
    तेरे नैना का गजब इशारा, दासी मत मारै मैं मरया पड़या ।।1।<br><br>

    मनैं सै तेरे तै घणी गरज, भूलग्या मैं और किस्म की तरज,<br>
    मेरै मरज बैठग्या भारया, दासी मत मारै मैं मरया पड़या ।।2।<br><br>

    मेरै  खटका सै तेरी शान का, तेज जाणै दोफारी के भान का,<br>
    दासी तू मेरी ज्यान का घारा, दासी मत मारै मैं मरया पडया ।।3।<br><br>

    मेरा के समझावै मति मन्द का, फांसा काट विपत के फन्द का,<br>
    लखमीचन्द का छन्द न्यारा, दासी मत मारै मैं मरया पड़या  ।।4।<br>






</font>
</body>








</html>