<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- अब कुन्दनमल सेठ की सेठाणी ने आकर पूछा कि देवर
    क्या बात है । फूलसिंह ने सारा हाल बताया कि मैं नौंटकी
    को ब्याहने जा रहा हूं । जब सेठाणी की राय मांगी तो क्या
    बताने लगी :-</b><br><br>

    उस बैरण नै काढ दिया धमकाकै मनैं तेरी सी आवै,<br>
    नौटंकी नै ब्याह कै ल्यादे जब जी मैं जी आवै  ।। टेक।<br><br>

    कितना दुख दे दिया डाण नैं ओड़ उमर याणी में,<br>
    धक्के दे कै घर तै ताह दिया उस माणस खाणी नैं,<br>
    ताना मार दिया देवर कै भाभी मरज्याणी नैं,<br>
    जै नहीं बोलणा आवै तै अपणी बन्द राखै बाणी नैं,<br>
    जगत बिलोवै पाणी नै फेर कित तै घी आवै ।।1।<br><br>
    धुर दिन तै व्यवहार जगत मैं काम नहीं चोरी का,<br>
    धन चाहिए तै टांका तोडूं माया की बोरी का,<br>
    सच्चे दिल से लिए सहारा जत सत की डोरी का,<br>
    तू भौंरा लेण चला खश्बोई वा फूल खिला तोरी का,<br>
    मैं कद देखूं तनै फूलसिंह किस गोरी का पी आवै ।।2।<br><br>
    डूब गया मेरा जेठ जिनै ना लाड करया भाई का,<br>
    याणा सै यू के जाणैं ढंग यारी असनाई का,<br>
    पांडवों नै दिया श्राप अमावस तै मोह करकै जाई का,<br>
    सौ अश्वमेघ यज्ञ केसा फल हो एक बेटी ब्याही का,<br>
    करै सासु लाड जमाई का जब घर बेटी धी आवै ।।3।<br><br>
    नौटंकी नै ब्याह कै ल्यादे हो सकता हो जैसे,<br>
    एक डंग भी मत उल्टा हटिए पैसे धेले के भय से,<br>
    जै देवर तेरा ब्याेह नहीं हुया तै मेरा जीवणा कैसे,<br>
    कहै लखमीचन्द मैं न्यूं तड़फूं जल बिन मछली जैसे,<br>
    जैसे जमींदार नै बाट साढ़ में कद पिछवा का मीहं आवै ।।4।<br><br>

</font>
</body>








</html>