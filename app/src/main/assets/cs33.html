<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- चापसिंह अब क्या कहता है।</b><br><br>


    मै आरते के जोग, तनै निरभाग, बता कित छोडया रै ।। टेक ।।<br><br>

    पतिवर्ता धर्म बतावै थी, पठाण के नै घरां बुलावै थी,<br>
    खुवावै थी मोहन भोग, अडा़ न्यू गोडे कै गोडा रै ।।1।।<br><br>

    वैं के कहे बिना ऊकैं थे, बोल मेरी छाती मैं दूखैं थें,<br>
    सभा के सब थूकैं थें लोग, मरूं ले क्यां का ओडा रै ।।2।।<br><br>

    कद सुख होगा परम परे जितणा, दण्ड फल मिलज्या कर्म करे जितणा,<br>
    आज मेरै माणस मरे जितणा सोग, तनै किस पाजी पै पैहरा ओढा रै ।।3।।<br><br>

    लख्मीचन्द ये नक्शे झड़गे, आज मेरै नाग विपत के लड़गे,<br>
    उघड़गे जाणै किन कर्मा के रोग, चला दिया कोड़ा-कोड़ा रै ।।4।।<br><br>



</font>
</body>








</html>