<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :-  अब आगे सखियां आपस में क्या कहती हैं :-</b><br><br>

    कटठी होकै न्हाण चलैंगी, दोघड़ धर ल्यो सिर पै,<br>
    गीत गावती चालैंगी तुम लग्न लगाल्यो  हर पै  ।। टेक।<br><br>

    सिर चोटी कर लगा बोरला साज और डांडे बाली,<br>
    आंख मैं स्याही मस्तक बिन्दी जुल्फ नाग सी काली,<br>
    सिर पै चीर हजारी ओढ़या मद जोबन का पाली,<br>
    दामण उपर पड़ी तागड़ी झब्बे के मैं ताली,<br>
    घूर चलण दो हूरां आली पडै तवाई नर पै ।।1।<br><br>

    भोली शक्ल अकल बन्द पूरी ना ठाड़ी ना माड़ी,<br>
    सब के धोरै बान्धण खातिर नरम सूत की साड़ी,<br>
    कोहणियां तक की रेशमी कुर्ती आधी भुजा उघाड़ी,<br>
    शरबती चूड़ी नरम कलाई चलै टेम सर नाड़ी,<br>
    परियां केसा तीजन छाग्या इन्द्र केसे नगर पै ।।2।<br><br>

    राम भजन का शौंक लागरा सबकै बालेपन मैं,<br>
    कर अस्नान भजन करणे का करया संकल्प मन मैं ,<br>
    किसे चीज की कमी नहीं थी सखियां के तीजन मैं,<br>
    16 कला भरपूर खिल्याख पूनम का चान्द गगन मैं,<br>
    झाल लागती ताल की तन मैं सीलक रहै जिगर पै ।।3।<br><br>
    गोरी सांवली श्याम वर्ण की सुथराए बाणा दिखै,<br>
    ईश्वर राजी पद्मावत पै जोबन याणा दिखै, <br>
    किसे बेईमान के दर्शन होज्यां तै मौत ठिकाणां दीखै,<br>
    लखमीचन्द कह भले बुरां का सब जस गाणा दीखै,<br>
    पास तख्त कै जाणा दीखै धर्मराज के घर पै ।।4।<br><br>


</font>
</body>








</html>