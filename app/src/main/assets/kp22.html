<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




  <b>  वार्ता :-  द्रोपदी दूर खड़ी देख रही है परन्तु मुख से नहीं बोलती,
    कीचक द्रोपदी के पास आ गया और उसको अन्दर ले जाना चाहा,
    परन्तु द्रोपदी और भी पीछे हट गई और कीचक से क्या कहने ।</b><br><br>


    मात-पिता की जगह समझकै  लिया थारा शरणां सै,<br>
    कमरे महल बणे रहो तुमनै हमनै के करणा सै  ।। टेक।<br><br>


    रीछ और बन्दर लड़े देख कै, सीता नार हड़ी नै,<br>
    कोये मरहमकार पिछाणैगा इस दारूण विपत पड़ी नै,<br>
    मैं जां सूं डरी देख कै दुख की नाग लड़ी नै,<br>
    तेरी बाहण नै मदिरा चाहिए मनैं दे दे बाहर खड़ी नै,<br>
    सुदेशना मदिरा पीवै मनैं के धड़ में धरणा सै  ।।1।<br><br>


    तुम बाहण और भाई बणे रहो जन्म लिया जिस मां कै,<br>
    श्याम सवेरी राजी होज्यां दोनवां  के दर्शन पा कै,<br>
    तेरी बाहण नै करा गुजारा दुख मैं नौकर ला कै,<br>
    हुक्म कहा सो आण सुणाया जो कहो सुणादूं जा कै,<br>
    दिये हाथ का टुकड़ा खाकै यो पेट खढा भरणां सै  ।।2।<br><br>


    हम रैय्यत तू इस दुनियां का जगतपति राजा सै ,<br>
    दो दिन का जीणा दुनिया मैं फेर काल बली खाज्या  सै,<br>
    दया धर्म और शील शान्ति दुश्मन मैं भी पाज्या  सै ,<br>
    हाथ जोड़ कै विनती करले तै तुरत दया आज्या सै,<br>
    मैं घास फूंस और डाब पटेरा तू मृग खूद चरणां सै  ।।3।<br><br>

    राजा हो कै रैयत नै ना घणी सताया करते,<br>
    पर त्रिया और परधन की ढब नहीं लखाया करते,<br>
    वैद्य रसोईया दासी तै ना बैर लगाया करते,<br>
    मैं मोरी की ईंट चुबारै नहीं चढ़ाया करते,<br>
    लखमीचन्द शरण सतगुर की पर लुच्यां तै डरणा सै  ।।4।<br><br>





</font>
</body>








</html>