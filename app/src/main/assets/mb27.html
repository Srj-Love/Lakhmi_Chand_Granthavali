<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




    <b>वार्ता अब मीरा अपनी मां को क्या कहती है :-</b><br><br>


    ब्याह शादी की नहीं जरुरत परम शान्ति मन मैं,<br>
    तेरी बेटी की ज्ञान ध्यान से ल्य हुई हरि भजन मैं ।।टेक।<br><br>


    कर्म करया माणस का हरगिज नही टलैगा,<br>
    पाप पुन करया बन्दे की हरदम साथ चलैगा,<br>
    बिन सतसंग उपदेश धर्म बिन गल में झाड़ घलैगा,<br>
    ज्ञान रूप की अग्नि बिन ना कर्म का ढेर जलैगा,<br>
    भजन करे तै राम मिलैगा घरां रहो चाहे बन मैं ।।11<br><br>

    हरि भक्त की रक्षा तै खुद कृष्ण मुरारी करै सैं,<br>
    जो सच्चे दिल से रटा करैं सै पूर्ण प्यार करै सैं,<br>
    काम,क्रोध,मद,लोभ की आशा सब नर नार करैं सैं,<br>
    मनै सब तरियां मन मार लिया इब के तकरार करैं सैं,<br>
    छोड़ दिया दुनियां का धन्धा  हुआ ज्ञान चान्दना तन में ।।2।<br><br>

    पुरुष स्त्री एक भाव करें, जब एक आत्मा जरजया,<br>
    विषय वासना उन बन्दां की, सौ-सौ कोस डिगरज्या,<br>
    धर्म और ज्ञान चलैं जिन्दगी संग, के ल्याया के धरज्याद,<br>
    मनै तजदिये हार सिंगार उपाधि, सब तरियां मन भरज्या,<br>
    भूल कै माणस फंसैं जाल में फूल कै माया धन मैं  ।।3।<br><br>

    मनुष्य पशु पक्षी कीड़े मैं, वो एक आत्मा रखते,<br>
    कुत्ते काग चण्डाल वृक्ष में ऋषि महात्मा लखते,<br>
    वृद्ध तरण और जन्म मरण, कदे नहीं खात्मा तकते,<br>
    पवन अग्न जल धरण गगन, फल फूल पात मैं पकते,<br>
    कहैं लखमीचन्द कृष्ण जगत मैं, जगत श्री कृष्ण मैं  ।।4।<br><br>


</font>
</body>








</html>