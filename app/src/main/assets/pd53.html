<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब पदमावत रणबीर को अपना पूरा हाल सुनाती है ।</b><br><br>

    ये सोज्यां  जब मैं जागूं म्हारी एक मन जोत कला सै,<br>
    मैं सोज्यांब जब ये जागैं म्हारी सब की एक सलाह सै ।।टेक।<br><br>
    दसों से मिलकर हाम चार जणी हाम चारू एक जणां सै,<br>
    दस ग्यारा और चौदह पन्द्ररा मिल म्हारा प्रेम घणा सै,<br>
    पांच पांच दस और मिलैं म्हारा जब चौबीस पणा सै,<br>
    लगी तेरे तै डोर भर्म का पर्दा सहम तणयां सै,<br>
    तू मिल मेरे तै हो इज्जत तेरी इसमैं तेरा भला सै ।।1।<br><br>
    इसे मिल फिर पांच सात हों पुरुष रूप दर्शाया,<br>
    दशों से मिल कै अहंकार मन बुद्धि चित रूप कहाया,<br>
    पचास संकल्प पचास विकल्प सौ का जोड़ मिलाया,<br>
    एक सखी संग सौ नौकर जब पदमावत पद पाया,<br>
    भजन करण नै शिव मन्दिर की जड़ मैं ज्ञान तला सै ।।2।<br><br>

    तू देख तै सही बदन मेरे पै के के कहर पड़ा सै,<br>
    मैं जीतू के मेरा दुश्मन जीतै न्यूं लेणा बैर पड़ा सै ,<br>
    और बात बतलावण नै यो आगै पहर पड़ा सै,<br>
    एक राजा बिना खजाना प्रजा सुन्ना शहर पड़ा सै,<br>
    जैसे जीव बिना तत्वों का पुतला एक माटी जिसा ड़ला सै ।।3।<br><br>
    एक तेरे कैसे मर्द बिना यो सुन्नाै गाम पड़ा सै,<br>
    कर्मां कर कै मेरी नजरां मैं तू सच्चा धाम पडया सै,<br>
    तोड़ मोश चाहे कुछ भी करले दिल कती मुलायम पड़या सै,<br>
    लखमीचन्द कहै भगतां नै राम का लेणां नाम पड़या सै,<br>
    क्यूं के भगता की नैंया पार करण नैं खुद भगवान मल्हा सै ।।4।<br><br>

</font>
</body>








</html>