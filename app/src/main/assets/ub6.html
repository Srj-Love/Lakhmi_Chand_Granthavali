<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>ये मनुष्य विषय सुख मान कर, परिश्रम उठा लेता है ।।टेक।<br><br></b>

    इन्द्रियों के बश मैं होकै कर्म का करै ना टाला,<br>
    चतुर हो विरूध कर्म करता फिरै बण्या मतवाला,<br>
    एक बार कर्म का आत्मा से बान्धया पाला,<br>
    बुरे कर्म करने ही से दूजी बार जन्म लिया,<br>
    आत्म तत्व जानने की इच्छा का ना लेश किया,<br>
    आत्मा निरादार कर दी ज्ञान में ना ध्यान दिया,<br>
    क्रिया मैं ख्याल निदान कर मन कर्म बना लेता है  ।।1।<br><br>

    कर्म से शरीर बणां बन्धन ही का कारण पाया,<br>
    पहला कर्म किया हुया मन को बस मैं करणा चाहया,<br>
    कर्म नै बस करकै मन को उन्हीं कर्मों में फेर लाया,<br>
    जब तक अज्ञानता से रहा उपाधि करता बेवकूप,<br>
    हर मैं प्रीति रखता नहीं मनुष्य जीव आत्म स्वरूप,<br>
    बन्धन से ना छूटता इतणैं अन्धेरा और छाया धूप,<br>
    कहूं आगे का भेद पहचान कर लिंग मिथुन स्वभा लेता है  ।।2।<br><br>

    मिथुन कारण हाथ पैर बाणी कर्म करते रहे,<br>
    मिथुन कारण नासिका और नेत्र कारण भरते रहे,<br>
    मिथुन कारण गुदा स्पर्श जिव्हा कारज सरते रहे,<br>
    हाथ पैर मुख से भजन नासिका से योग कर्म,<br>
    कर्ण से सतगुण की बाणी नेत्रों से हया शर्म,<br>
    गुदा से मल त्याग बाव स्पर्श से हो दूर भ्रम,<br>
    लिंग स्वरूप आत्मा जान कर मुक्ति पद पा लेता है  ।।3।<br><br>

    महाभ्रम होता जिनकै विषय धन की चाट लगै,<br>
    स्त्री  पुरूष जन्म के साथी हृदया उपर आंट लगै,<br>
    विषय भोग करता उतनी आंट उपर गांठ लगै,<br>
    विषय भोग करने ही से वासना की ख्यास की,<br>
    न्यारी-न्यारी ग्रन्थी हृदय में भूल के प्रकाश की,<br>
    मन और इन्द्रियों में मोह की पैदायश की,<br>
    कहै लखमीचन्द स्वरूप बखान कर, मोह सभी को सता लेता है  ।।4।<br><br>

</font>
</body>








</html>