<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


  <b>  वार्ता :-  दारोगा सेठाणी को काठ के पास ले जाता है। वह कहती है,
    इसमें ज्यानी कैसे बन्द होगा तो उसे दिखाने के दारोगा खुद काठ में
    बन्द हो जाता है। ज्यानी काठ को ताला लगाकर क्या कहता है ।</b><br><br>


    भेष जनाना देख लिया मैं समझया तनै लुगाई,<br>
    दिया काठ मैं ठोक दरोगा, ज्यानी तेरा जमाई ।।टेक।<br><br>

    हाथ जोड़ चाहे पैर जोड़ ना खाना माफ तेरा सै,<br>
    जिसी करी उसी आपे भरली सिर पै पाप धरया सै,<br>
    तू मनैं पकड़न आया था, मनैं खुद इन्साफ करया सै,<br>
    बात करण का के मतलब था तू आकै आप मरया सै ,<br>
    तनै रोक लिया मैं टोक दिया जारया था राही-राही ।।1।<br><br>

    तू किसा दरोगा करै आशिकी कितै डूब मर जाइए,<br>
    ज्यानी नै तेरा के बिगाड़या तनैं इसी ना चाहिए,<br>
    भोजन तैयार करूं तेरा तू बैठ प्रेम तै खाइए,<br>
    मेरी कितनी कैद करैगा, तू अपणी खैर मनाईए,<br>
    मेरे पकड़न खातिर क्यूं तनै नंगी तेग उठाई  ।।2।<br><br>

    इसे ऊत नै क्यूं छेड़ै तनै इतना ज्ञान नहीं सै,<br>
    तनै आपा देख्या और ना देख्या तू इंसान नहीं सै,<br>
    के अदलीखां के बारे में तनै प्यारी ज्यान नहीं सै,<br>
    तनै न्यूं सोची होगी मेरे केसा कोए बलवान नहीं सै,<br>
    एक सरडै लिया भाज तनै ना देख्यां खंदक खाई ।।3।<br><br>

    इसे दरोगा बहुत मिलैं सैं, परवा करता कोन्या,<br>
    सै देवी का वरदान मनै न्यूंए फिरता कोन्या,<br>
    तीन सौ साठ फिरैं इसे अदली मैं उसतै डरता कोन्या,<br>
    छत्रीपण के काम करयां बिन खुद मनैं सरता कोन्या,<br>
    लखमीचन्द कहै महकदे की मैं आया करण रिहाई ।।4।<br><br>


</font>
</body>








</html>