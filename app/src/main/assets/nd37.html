<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">



    एकले नै क्यूकर छोडूं, ज्यान तै भी प्यारे नै,<br>
    याहे मनसा थारी सै तै, पिया चलो घर म्हारे नै ।। टेक ।।<br><br>

    तू म्हारे घर जाणा ना चाहता, तेरा उड़ै सास-जमाई का नाता,<br>
    आनन्द रहैगी मेरी माता, रूप देख थ्हारे नै ।।1।।<br><br>

    मै तेरी सच्ची नार सती, तेरी सेवा बिन मेरी बुरी हो गति,<br>
    वे डूबैंगी जो त्यागैगी पति, भुखे-थके हारे नै ।।2।।<br><br>

    तेरी वैं पल-पल देखै बाट, म्हारे घर नै चल पिया दिल नै डाट,<br>
    घर-धन राजपाट, सौंप देंगे सारे नै ।।3।।<br><br>

    अस्नाई बिना के सरया करै सै, ख्याल पिता बच्चों का करया करै सै,<br>
    जैसी टोहती फिरया करै सै, गऊ भूल लवारे नै ।।4।।<br>
    <b>(लवारे : बछड़ा)<br><br></b>

    लख्मीचन्द कलू कहर सा तोलै, सजन क्यों मन्दा-मन्दा बोलै,<br>
    म्हारी मजधार कै म्हा नाव डोलै, कद पकड़ैगी किनारे नै ।।5।।<br><br>


</font>
</body>








</html>