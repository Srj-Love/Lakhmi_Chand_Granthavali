<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब सारा हाल सुनकर धर्ममालकी समझ गई कि ताराचंद सेठ उसके ससुर है क्योंकि ये सब हाल उसे चन्द्रगुप्त ने पहले ही बता दिया रखा था। उसने ताराचंद से बोला कल सुबह आपको मेरे धूणे में एक चींज मिलेगी, उसे गिरवी रखकर आप अपने पूत्र को छूड़वा लेना। बेटे के छूड़वाने की बात से प्रसन्न होकर ताराचंद क्या कहता है।</b><br><br>

    मीठी-मीठी बाणी बोल्या, हर्दय पै निशाना लाग्या,<br>
    बेटे के छूटण की सुणकै, आंख्या के मै पाणी आग्या ।। टेक ।।<br><br>

    मारूं दूर खड़या चिल्ली मै, जैसे दाव शेर-बिल्ली मै,<br>
    हटकै फेर बसज्या दिल्ली मै, जै बेटा मेरा जीवता पाग्या ।।1।।<br><br>

    ऋषि कित मरूं घोट कै गल नै, डोब दिया मै दुशमन के छल नै,<br>
    ताराचंद डाटले दिल नै, ना तै फटके में जी लिकड़ज्यागा ।।2।।<br><br>

    बाकि कुछ ना रही तन मै, मेरी दिन-रात की सुरत भजन मै,<br>
    ताराचंद फिकर करै मन मै,बेटे का हाबका खाग्या ।।3।।<br><br>

    लख्मीचन्द छन्द तोले जां, गुरु की सेवा म्य डोलें जां,<br>
    घणखरे मुंह पै मीठे बोले जां, तले कै फेर जां तागा ।।4।।<br><br>





</font>
</body>








</html>