<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- राजा जोधनाथ की बात बीना की समझ में आ गई। वह राजा को अपना धर्म पिता मान लेती है और राजा उसको अपनी धर्मपुत्री मानकर घोड़े पर सवार होकर जोधपुर शहर की तरफ चल पडता है।</b><br><br>

चली बिचारी, बीना प्यारी, संग छत्रधारी, हो घोडै असवार ।।टेक।।<br><br>

आगै राजा पाछै बीना, गठड़ी उठा लई,<br>
धर्म की बेटी समझ कै, घोड़े पै बिठा लई,<br>
नहीं की बात, सुसरे की साथ, चली सारी रात,<br>
सो-सो जागै संसार।।1।।<br><br>
दिन लिकड़या चलते रहे, दुनियां देखण लागी,<br>
जिस राणी का त्याग करया था, वाहे राजा नै पागी,<br>
कल गए थे सैल मै, ले आए गैल मै, इब रंग महल मैं,<br>
किसी होगी जय-जय कार।।2।।<br><br>

जितणी प्रजा थी राज मै, वा सारी-ऐ बुला लई,<br>
अमीर वजीर नौकर-चाकर, सबकी सलाह लई,<br>
जो ल्यावै लकड़हारे नै, विपत डारे नै, उस प्यारे नै,<br>
इनाम दूं कई हजार।।3।।<br><br>
जो ल्यावै लकड़हारे नै, वो करै मर्द का काम,<br>
पांच सात दस गाम दूं,  बाकी दूं और इनाम,<br>
नित्य पास रहूं, खुद खास रहूं, सदा दास रहूं,<br>
लखमीचन्द ताबेदार।।4।।<br><br>




</body>








</html>