<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b> लाख चौरासी खत्म हुए ना बीत कलप युग चार गये,<br>
    नाक मैं दम आ लिया करें क्या  मरते-मरते हार गये ।।टेक।<br><br></b>
    बहुत से पिता हुए हमारे, हम हुये पुत्र याद नहीं,<br>
    बहुत सी माताओं का दूध पिया वो भी सारा याद नहीं,<br>
    बहुत सी बहनों ने गोद खिलाये कोए भी घर याद नहीं,<br>
    बहुत सी सन्तान करी पैदा फेर गए मर्याद नहीं<br>
    शुभ अशुभ कर्म करने से स्वर्ग नर्क कईं बार गए  ।।1।<br><br>

    कभी अण्डे से पैदा हुए कभी पैदा हुये पसीने से,<br>
    कहीं जल में डूब मरे कहीं उम्र कटी जल पीने से,<br>
    कहीं जेर मैं लिपट रहे अपना कर्म करीने से,<br>
    फेर भी मोक्ष हाथ नहीं आई मौत भली इस जीने से,<br>
    कभी आर हुये कभी पार हुये कभी डूब बीच मझदार गये  ।।2।<br><br>
    कहीं नीर में गलता, कहीं अग्नि में बलता,<br>
    कहीं जोगी बन कै जोग लिया,<br>
    हम आये थे भोग भोगने भोगों ने हमको भोग लिया,<br>
    कहीं खाट मैं पड़े रहे कहीं रोगी बण कै रोग लिया,<br>
    कहीं खुशियों में मग्न रहे कहीं शोगी बण कै शोग लिया,<br>
    इस माया के चक्कर में आ ऋषि अपना जन्म बिसार गये  ।।3।<br><br>

    काम क्रोध मद लोभ मोह नै करणा चाहूं था बस मैं,<br>
    ये तो बस में हुये नहीं हम फंसगे इनके बस मैं,<br>
    आशा तृष्णा मोह ममता नै मार गिराऊ गिरदिश मैं,<br>
    ये गिरदिश में हुए नहीं हम फंसगे अपंजस मैं,<br>
    कहै देवी राम गुरू लखमीचन्द भी लम्बे पैर पसार गए   ।।4।<br><br>


</font>
</body>








</html>