<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b> धर्मसिंह कै चार चरण थे तीन ठिकाणैं लागे,<br>
    देखणियां कै ख्याल रहया ना समझणियाँ सरमागे ।।टेक।<br><br></b>

    कर्म धर्म और राजनीति का करया मनु जी नै निरणां<br>
    यज्ञ दान हवन तप व्रत का ठीक संकल्प करणां,<br>
    गऊ गंगा गायत्री हृदय श्रदा सहित सुमरणां,<br>
    मात पिता अतिथि की सेवा नित्य प्रति हृदय धरणा,<br>
    सेवन, पूजन, भजन करण नैं ऋषि ब्रह्मा छन्द बणागे  ।।1।<br><br>

    एक बैणूं के कुकर्म से धरती सब बीजां नै खागी,<br>
    पृथू मथण लगे पृथ्वी नै फेर गऊ रूप बण भागी,<br>
    तीन लोक में जगह मिली ना डर कै पायां लागी,<br>
    फेर दूध रूप कर बीज उगल दिया हटकै धर्म बचागी,<br>
    राजा पृथू पालन कर प्रजा का उजड़ा देश बसागे  ।।2।<br><br>

    पृथू कुल की चौथी पीढ़ी मैं हुए प्राचीन बरही राजा,<br>
    जाकै दस पुत्र प्रचेता जिननै तप का करया तगाजा,<br>
    नारद जी से ज्ञान लिया जगत से तोड़ मुल्हाजा,<br>
    फेर पुत्रों नै शिव शंकर मिले हुया विष्णु पद में साझा,<br>
    हारे धर्म जितावण नै सुत दाता दक्ष कहागे  ।।3।<br><br>

    कच्छ, मच्छ, बराह नरसिंह बावना परशुराम हरी हर जी,<br>
    रिषभदेव, पृथू, कपील, ब्यास  और लक्ष्मण रामचन्द्र जी,<br>
    कुन्ती सुत नर अर्जुन कृष्ण हर वासुदेव के घर जी,<br>
    प्राचीन जो मर्याद बान्धगे ऐसा नै जस कर जी,<br>
    कैरों कंस जरासन्ध मारे वे गऊ रक्षा पद पागे  ।।4।<br><br>

    लखमीचन्द कलयुग मैं छाग्या घोर अन्धेरा काला,
    चोर जार ठग बेईमान रहे बान्ध पाप का पाला
    कोए सदाब्रत स्कूल खुलाओ कोए प्याऊ धर्मशाला,
    कोए कहै पुन दान करो कोए लेण देण का टाला,
    बहुत से ऊत चन्दा करकै ल्हुकमा पैसे खागे  ।।5।


</font>
</body>








</html>