<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- अब हरिराम ताराचन्द को पापी मन से क्या कहने लगा।</b><br><br>

    मत कर खर्च फिजुल, सै तेरै भूल,<br>
    पैसा मूल, जगत मै प्यारा सै ।। टेक ।।<br><br>

    पहलम तनै इज्जत बन्धती दिखे जा, फेर कंगलेपण मै झीखे जा,<br>
    धन कौड़ी-2 जोड़, तेरै खर्च करोड़,<br>
    करदे तै तनै चारों ओड़, किसारा सै ।।1।।<br><br>

    इब तूं गफलत कै मै सोयें जा, फेर टोटे कै मै रोये जा,<br>
    हो टूकड़े तक मजबूर, बिना कसूर,<br>
    करदे दूर, तेरा जो भाईचारा सै ।।2।।<br><br>

    टोटे कै मै यो धन कित जा सै, खर्च करैं तै भरा कूआ भी रित जा सै,<br>
    धन बिन किसी दुकान, सब कहैं बेईमान,<br>
    बिना धन-धान, किसा साहूकारा सै ।।3।।<br><br>

    लख्मीचन्द मत आईये आंट मै, जब तक पैसा है तेरी गांठ मै,<br>
    सब रहैंगे चरण के दास, करले ख्यास,<br>
    पैसा पास, रहै तै रंग न्यारा सै ।।4।।<br><br>

</font>
</body>








</html>