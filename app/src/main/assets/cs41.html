<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- अब नटणी सोमवती को एक बात के द्वारा क्या समझाती है।</b><br><br>


    तेरे तै नाच्या ना जाणे का, तू राजा की राणी,<br>
    कठिन मांगणी भीख ।। टेक ।।<br><br>

    मरैगी किसे नै आच्छी भुंडी बकदी, क्यूं आख्यां पै ठेकर ढकदी,<br>
    जो बेमाता नै लिख दी, गैर तै बाच्यां ना जाणे का,<br>
    उसकी कलम निमाणी, लिऐ पकड़ धर्म की लीख ।।1।।<br><br>

    बुरी नाचण-गावण की कार, यो सै परखणिया संसार,<br>
    मंगती बणकै नै दात्तार, कोई जाच्यां भी ना जाणे का,<br>
    मुश्किल नाड झुकाणी, दे डोब बिराणी सीख ।।2।।<br><br>

    क्यूकर विष का प्याला घूंटया, कुटम तै मेल-मुलाहजा टूटया,<br>
    हो जो कई जन्म का झूठा, कदे साच्या भी ना जाणे का,<br>
    रहैगी झुठी-ऐ बाणी, वो बात कहण की ना ठीक ।।3।।<br><br>

    गुरू मानसिंह बचना का बान्धा, हिय चांदणा नेत्र का आन्धा,<br>
    लख्मीचन्द भठियारी का रान्धया, कदे काचा ना जाणे का,<br>
    गुरू की टहल बजाणी, कति रहण की ना फिंक ।।4।।<br><br>


</font>
</body>








</html>