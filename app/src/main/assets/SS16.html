<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<P><b>वार्ता :—  अब सावित्री को उसकी सास क्या कहती है।</b><br><br>

    आ री बहू, दिल प्यारी बहू, पुचकारी बहू, झट छाती कै लाली ।। टेक ।।<br><br>

    बहूँ तेरा कंचन कैसा रूप, खिल रही सूरज कैसी धूप, तेरे पै राजी सै मेरा भूप,<br>
    सिर हाथ धरया, घणा प्रेम भरया, जब नहीं सरया, बहू गोदी मैं ठाली ।।1।।<br><br>

    पडै तेरै मद जोबन की झोल, सुन्दर रूप घंणा अनमोल, बहू तेरे मीठे-मीठे बोल,<br>
    म्हारे ह्रदय मैं रमैं, हुआ सुख हमै, वा दुख की समै, बहूँ पाछे नै जाली ।।2।।<br><br>

    समय गई करडाई के फेर की, मैं रक्षक फूलां जिसे ढेर की, मेरे पै सच्चे ईश्वर नै मेर की,<br>
    लई नजर टेक, पूरी लाख ऐक, तेरा रूप देख, बहूँ सब तीर्थ न्हाली ।।3।।<br><br>

    लख्मीचंद छन्द मैं के कसर, ओर के घणी कंहण का बिसर, समझणिंया कै होज्या असर,<br>
    ये तेरे सुसर खले, अन्धे ढीम डले, बहू भाग जले, नै सौ ठोकर खाली ।।4।।<br><br>


</P>






</body>








</html>