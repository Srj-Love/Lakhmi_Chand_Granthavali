<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- अब जंगल में अकेली बीना श्याम के समय अपने मन में क्या कहती है।</b><br><br>

मेरे आये ना भरतार, कित ला दी वार,<br>
गंगा धार पार का, जाणां जी ।।टेक।।<br><br>
कर्मां रेख अगाड़ी सरकती, बैरण मेरी दाहिनी आंख फरकती,<br>
पड़ी कौन सै कर्म की चूक, गया पिंजर सूक, के बिन भूख,<br>
टूक का खाणां जी।।1।।<br><br>
के तेरा प्रदेशी का साथ सै, मेरी आखिर नै बीर की जात सै,<br>
थारै सब बातां की मौज, धरया क्यों बोझ, कल के रोज,<br>
खोज ना पाणां जी।।2।।<br><br>
पता ना कुणसी खूंट डिगरगे, दोनू बख्त मिलण नै घिरगे,<br>
गए छपणे सूरज भगवान, पिया बिन ज्ञान, उम्र नादान,<br>
ज्यान का याणां जी।।3।।<br><br>
कर लखमीचन्द ज्ञान शुरू, ज्ञान से होगे पार धुरु,<br>
गुरु मानसिंह के पायां लाग, धोए जा दाग, बिना भाग,<br>
राग के गाणा जी।।4।।<br><br>


</body>








</html>