<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">



</body>

<b>वार्ता :— पूर्णमल अपनी मौसी को कैसे समझाता है :—</b><br><br>

तू कहरी पूर्णमल, मेरा लाल नहीं सै,<br>
डूबगी जननी इज्जत का, ख्याल नहीं सै ।। टेक ।।<br><br>

<b>मौसी :—<br></b>
मैं तनै वचन कहूं सू साच्चा, गोरा बदन गोभला काच्चा,<br>
मनै तेरे तै आच्छा, कोए धन माल नहीं सै ।।<br><br>

<b>पूर्ण :—<br></b>
मैं सोचू सूं सभी तरहा की, परिंदी मत बण बिना परां की,<br>
जुणसी चालै वा राजघरां की, चाल नहीं सै ।।<br><br>

<b>मौसी :—<br></b>
डिबिया तेरे रोकण की घड़वा दयूं, सूरत शीशे मैं जड़वा दयूं,<br>
इस जोबन के आगै अड़वा दयूं, इसी ढाल नहीं सै ।।<br><br>

<b>पूर्ण :—<br></b>
जिगर म्य दर्द बोल तेरयां का, पिता मेरा गुनाहगार फेरया का,<br>
जडे कै रस्ता हो शेरां का, धोरै श्याल नहीं सै ।।<br><br>

<b>मौसी :—<br></b>
जै पति तेरे के-सा वर लेती, भाई की सूं इतने म्य सर लेती,<br>
मुरगाई बण तर लेती, गहरा ताल नहीं सै ।।<br><br>

<b>पूर्ण :—<br></b>
झोपड़ियां म्य सोवै महलां के सपने, चाहिए नाम हरी के जपणे,<br>
तनै पराये और अपणे, की सम्भाल नहीं सै ।।<br><br>

<b>मौसी :—<br></b>
लखमीचन्द इसे छन्द धरै सै, बदी करण तै घणा डरै सै,<br>
भतेरी दुनिया रोज मरै सै, मेरा काल नहीं सै ।।<br><br>







</html>