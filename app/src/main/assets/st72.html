<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता:- धर्ममालकी ने चन्द्रगुप्त की काफी तलाश की लेकिन चन्द्रगुप्त कही नही मिला तो रोने लग जाती और क्या विलाप करती है।</b><br><br>

    कोड करी तनै रात नै, बणजारे केसी आग,<br>
    धंधकती छोडग्या पिया ।। टेक ।।<br><br>

    मैं बता किस पै पहरुं-ओढ़ूं, यो तन कपास की ज्यूं लोढ़ूं,<br>
    मैं के छोडू थी तेरे साथ नै, गया सोवती नै त्याग,<br>
    सजन किसा धोखा सा दिया।।1।।<br><br>

    मै इब सांस मार कै रोऊं, आगै आज कैसी ना सोऊं,<br>
    ईब कड़ै लहकोऊं इस गात नै, काच्चे दूध कैसी लाग,<br>
    लटकती जाणूं दरखत पै घिया ।।2।।<br><br>

    क्यूं बात हांसियां मै टालै, तनै मै छोडी अधम बिचालै,<br>
    तेरे कोण सम्भालै फल पात नै, गया उजड़ लखीणां बाग,<br>
    सजन तनै तरस ना लिया ।।3।।<br><br>

    कहै लख्मीचन्द प्रेम की वाक, कोए पतिव्रता जाणैगी साख,<br>
    चली याद राख इस बात नै, खुलैंगे कदे नै कदे भाग,<br>
    हुई थी जैसे पार सती सिया ।।4।।<br><br>




</font>
</body>








</html>