<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- यह कहकर आवाज लगाई बाग के अन्दर से आवाज
    आई तो फूलसिंह ने कहा कि फाटक खोलिए । बाग की
    मालण ने फाटक खोलकर कहा तुम कौन हो । ये बात
    सुनकर फूलसिंह ने कहा कि मैं एक परदेशी हूं । । मालण ने
    यह बाग जनाना है, यहां तुम नहीं ठहर सकते और
    कहा मेरी सुनो ।</b><br><br>

    चोर जार लुच्चे डाकू का भेद पटण का ना,<br>
    यो सै बाग जनाना आड़ै काम डटण का ना  ।।टेक।<br><br>

    आजकाल के ठहरणियां कै शर्म नहीं रही री,<br>
    प्यारे बणकै माल लूटलें लाग करैं गहरी,<br>
    बेरा ना के रचदे बैरी, दर्द घटण का ना ।।1।<br><br>

    अतिथि बणकै घरां ठहरज्यां ईस्यां नै घर खोया,<br>
    जिसकै घरां दो रोटी खालें उसका-ए धन दबकोया,<br>
    लाखां में एक आधा टोहया नेक छंटण का ना ।।2।<br><br>

    जिसका नूण और पाणी खाले उसका-ए हराम करैं,<br>
    दिखा गरीबी प्यारे बणकै दिल नैं ऐ मुलायम करैं,<br>
    नेम तोड़ बुरा काम करैं, ऊत हटण का ना  ।।3।<br><br>
    सतगुरू जी के ज्ञान बिना कौन सही धुर पाला लेगा,<br>
    इब मद में आन्धा हो रहया सै कद फेर सम्भाला लेगा,<br>
    लखमीचन्द जब माला लेगा रहै बख्त रटण का ना ।।4।<br><br>

</font>
</body>








</html>