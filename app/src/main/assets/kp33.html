<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




    राजा नै प्रजा तकणी चाहिए, धर्म का खाता करकै,<br>
    मैं रैय्यत बणकै शरमाऊं तेरा बाप का नाता करकै  ।।टेक।<br><br>

    राम बराबर समझणा चाहिए राज करणिया जो सै,<br>
    मैं शील त्रिया भगत कृष्ण की नहीं जिगर मैं धो सै ,<br>
    राज धर्म का दण्ड देण नै चोर जार की टोह सै,<br>
    समझणियां के लेखै राजा राम बराबर हो सै,<br>
    तू छत्री छाया करै जगत की धर्म का छाता करकै  ।।1।<br><br>

    खलक के रचने वाला ईश्वर सब का खालिक हो सै,<br>
    उस तै नीचै प्रजा के ऊपर राज का पालिक हो सै,<br>
    राजा नै अख्तयार हुक्म  जो जिसकै मुतालिक हो सै,<br>
    राम तै नीचे प्रजा के उपर सबका मालक हो सै,<br>
    जैसे कंवल की जड़ पाणी मैं, फल से ऊपर पाता करकै  ।।2।<br><br>

    जती मोर और सति मोरणी चाली बुलबुल हो सै,<br>
    जै त्रिया भी इसे ढंग पै चालै दुनियां में जुल हो सै,<br>
    बहोत बड़े शुभ कर्म करे तै, राज्यों का कुल हो सै ,<br>
    राजा के लेखै सारी प्रजा बेटी के तुल्य हो सै,<br>
    राजा पिता समझणा चाहिए, राणी माता करकै  ।।3।<br>





    28 नरक व्यास जी नै बरणे, सरध तै सरध मिलाकै,<br>
    लखमीचन्द सतगुर की आज्ञा, ले चल गात बचाकै.<br>
    गैर पुरुष और गैर स्त्री कोए देखो इश्क कमाकै,<br>
    वाहे तस्वीर मिलेगी आगै पड़ै नर्क में जाकै,<br>
    यम के दूत भरादें कोली लोहा ताता करकै  ।।4।<br><br>





</font>
</body>








</html>