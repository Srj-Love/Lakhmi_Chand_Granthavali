<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता :- सुलतान कहता है कि पहले महकदे को छुडाएंगे, फिर कोई और काम करेंगे, ज्या नी कहने लगा कि पहले भात भरेगें फिर महकदे को भी छुडा लेगें।  ज्यांनी सुलतान को क्याक कहता है ।</b><br><br>

    कोए दुखी कोए सुखी जगत में, किस किस के दुख निरवालैंगे,<br>
    और काम करैं पाछै, पहलम भात भरण चालैंगे  ।।टेक।<br><br>

    नार महकदे भी आज्यागी जै किते गात समाई हो तै,<br>
    तू सुलतान हौण दे कोन्या जै कितै भलाई हो तै,<br>
    ब्याह में देखै बाट बहाण जै अपणा भाई हो तै,<br>
    बेशक करदे टाल भात की जै खुद मां जाई हो तै,<br>
    धर्म बाहण सै मरवण ना कदे वचनां तै हालैंगे  ।।1।<br><br>

    जो कही बात का ख्याल करै ना, वो अपणा साथी कोन्या।<br>
    बुरे बखत पै काम नहीं दे, वो शक्स  हिमाती कोन्या,<br>
    कुणसे मुंह तै नाटै सै इब शर्म तनै आती कोन्या,<br>
    अगड़ पड़ौसण कहैं मरवण तै हे के तेरै भाती कोन्या,<br>
    जिसी होगी उसी मान करैंगे,  कुछ थाली में घालैंगे  ।।2।<br><br>
    पहलम अपणा हो सै, पाछै काम बिराणा चाहिए सै,<br>
    इज्जतबन्द बणने की खातिर खुद दुख ठाणा चाहिए सै,<br>
    बदनामी का ढोल बाजज्या ना तै परण पुगाणा चाहिए सै,<br>
    और काम छोड़ कै पहले मरवण कै जाणा चाहिए सै,<br>
    मां जाई केसा मोह करकै हम ठीक धर्म नैं पालैंगे  ।।3।।<br><br>

    रस्ते के में चलते-चलते या के सूझी आल तनैं,<br>
    और ढाल की बात करै के आज मारी सै बाल तनैं,<br>
    उड़ै मरवण खड़ी लखावैगी जै करी भात की टाल तनै,<br>
    कहै लखमीचन्द इतनै जीवै रोज मिलैंगी गाल तनैं,<br>
    भात भरे पाछै हम उसका कष्ट दूर कर डालैंगे  ।।4।<br><br>


</font>
</body>








</html>