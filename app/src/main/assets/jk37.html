<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

  <b>  वार्ता :- जब धुम्मल सुनार को सारी घटना का पता चला तो वह समझ गया कि
    ज्यानी चोर का काम है। उसने नंगी तलवार अदलीखां को वापस कर दी
    और कहा ज्यानी को पकड़ना मेरे बस की बात नहीं। इस पर शहर के एक
    दारोगा ने ज्यानी को पकड़ने का बीड़ा उठाया और कहा कि आठ पहर के
    अन्दर-अन्दर मैं उसे हथकड़ी पहना ढूंगा।
    जब ज्यानी को इस बात का पता लगा तो एक सुन्दर औरत का रूप
    बनाकर वह आधी रात शहर में घुसा। रास्ते में उसे वही दरोगा मिल गया।
    सुन्दरी को देखकर दरोगा क्या कहने लगा ।</b><br><br>

    बेवारिश की ढाल फिरै, कौण कड़े तै आगी,<br>
    चालण आली अदा निराली, काट कालजा खागी ।।टेक।<br><br>
    मैं बूझूं तेरे तै गोरी, कौण कड़े तै आई,<br>
    छम-छम छन-छन करती चालै, ज्यूं जल पर कै मुरगाई,<br>
    एक आधी बै आँख चिलकज्या, दो आँख्यां में स्याही,<br>
    थाली मैं के लेरी बतादे, किस की खातिर ल्याई,<br>
    गोल कलाई बणी हूर की किसी हंस कै नाड़ हिलागी ।।1।<br><br>

    आधी रात शिखर तै ढलगी, इब कूण खिड़कै खोलै सै,<br>
    बेवारिश की ढाल फिरै, क्यूं नर्म जिगर छोलै सै,<br>
    भौं की तेग भरी गुप्ती, क्यूं नर्म जिगर छोलै सै,<br>
    सौ-सौ रूक्के मार लिए, पर एक बर ना बोलै सै,<br>
    घूंघट ताण खड़ी होग्यी, किसी चालण तै नरमाग्यी ।।2।<br><br>

    बेवारिश की ढाल फिरै दुनियां बीच भरमती,<br>
    इधर-उधर नै डोल रही, ना एक जगह पै जमती,<br>
    तेरी पायल का खुड़का होरया ना मींह बरसण तै कमती,<br>
    घोड़ी लक्ष्मी और लुगाई बिना मर्द ना थमती,<br>
    आशिक ढक लिया तेरे रूप नै किसी घटा चान्द पै छागी ।।3।<br>

    बदमाशां पै पहरा लगरया, हुकम नहीं आने का,<br>
    थाणेदार मैं फिरूं गश्त पै अदली के थाणे का,<br>
    औरत सै तै के ढंग देख्या, तनै राह रस्ता, पाणे का,<br>
    सारे शहर में रूक्का  पडरया, ज्यानी के आणे का,<br>
    लखमीचन्द नै आगा घेरया तू चाल कड़े कै जागी ।।4।<br><br>



</font>
</body>








</html>