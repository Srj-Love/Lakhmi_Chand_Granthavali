<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  इन्छरादे राणी राजा को क्या जवाब देती है।</b><br><br>

मेरी सौंकण का कहया मानकै, क्यूं तजै पूत की मेर पिया,<br>
पूर्णमल को कत्ल करण नै, क्यूं लई हाथ शमसीर पिया ।। टेक ।।<br><br>

चन्दन रूख काटकै जड तै, छाया कड़ै तलाश करै,<br>
बिना दर्द की बणा बीमारी, क्यूं स्यालकोट का नाश करै,<br>
देखे बिन सुण तोहम्मद लावै, क्यूं झूठा विश्वास करै,<br>
पूर्णमल मेरा जती जन्म का, ना बुरे कर्म की ख्यास करै,<br>
ज्ञान माला हाथ रात दिन, रहया हरि नै टेर पिया ।।1।।<br><br>

पांच कदम कुते तै बचज्या, हटज्या दूर इशारे तै,<br>
बीस कदम त्रिया तै बचज्या, तीस कदम लजमारे तै,<br>
उल्टे हों सै ख्याल बीर के, ना पाटै तोल बिचारे तै,<br>
खुद ब्याहे नै मरवादे और, दगा कमाज्यां प्यारे तै,<br>
यो पूर्णमल मेरा काचा केला, या कांटा की बड़बेर पिया ।।2।।<br><br>

गऊमुखी मैं जाण लागग्या, धर्म गंगा का नीर पति,<br>
पर्वत धंसे रसातल मैं, या कलयुग की तासीर पति,<br>
लुच्चे-गुण्डे मौज करैं, खा-खा मरै तीर जति,<br>
मां-बेटे की लगी आश्की, आ लिया बख्त आखिर पति,<br>
राहु बणाकै छुपा चान्द नै, क्यूं लाग्या करण अन्धेर पिया ।।3।।<br><br>

कुलिया मैं जल धरै घालकै, हाथी की तिस मिटै नहीं,<br>
अलपंख के ओट करे तै, तेज सूरज का घटै नहीं,<br>
सीपी भर-भर लगै बगावण, सागर का जल घटै नहीं,<br>
वृद्ध पुरूष तै जवान बीर का, कदे भी सांटा सटै नहीं,<br>
लखमीचन्द अज्ञान के धन की, क्यूं लाग्या करण बखेर पिया ।।4।।<br><br>





</body>








</html>