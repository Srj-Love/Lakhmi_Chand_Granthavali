<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>मनुष्य जन्म मुश्किल से मिलता करोड़ों बन्ध छूट कै<br>
    गुरू का सत्संग करो प्रेम से ज्ञान की घार पूंट कै  ।।टेक।<br><br></b>

    मात पिता यज्ञ कर्म करावैं जो शुभ घरबारी हो सै,<br>
    जै वेद रीत से संस्कार करै तै सुत अधिकारी हो सै,<br>
    पांच वर्ष तक रक्षा करनी सबसे भारी हो सै,<br>
    फेर गुरू धारणा उपनन करादे तै पूत पुजारी हो सै,<br>
    फेर उस चेले नै चाहिए गुरू की सेवा करें जा टूट कै  ।।1।<br><br>

    वो लड़का मात-पिता का लोभ छोड़ कै बात ज्ञान की सुणता,<br>
    सतगुरू बाणी कहैं प्रेम की अक्षर-अक्षर गुणता,<br>
    बारह वर्ष तक विद्या पढ़ कर दूध नीर तब छणता,<br>
    बारह वर्ष और कष्ट भोगकर जब ब्रह्मचारी बणता,<br>
    पर निन्दा, पर धन, पर त्रिया, ये लेज्या नहीं लूटकै  ।।2।<br><br>

    इतना ज्ञान होण तै जिसनैं तजी जगत की आशा,<br>
    राज पाट धनमाल स्त्री छोड़ दिया घरवासा,<br>
    धूप ना छाया, गर्मी ना सर्दी, भूख लगै नहीं प्यासा,<br>
    मन मैं इन्द्री और मन बुद्धि मैं जहां जीभ का बासा<br>
    इस दुनियां तै बिछड़न खातिर जा न्यारा बैठ उठ कै  ।।3।<br><br>

    मनुष्य जन्म ले इस ढंग से जो ईश्वर के गुण गावै,<br>
    काम क्रोध मद लोभ विषय पास कभी नहीं आवै,<br>
    जीव का दर्शन फेर आत्मा जब परमात्मा पावै,<br>
    कहै लखमीचन्द शरीर त्याग कै जब आनन्द रंग छावै,<br>
    ना तै वीर्य के बल प्राण निकल्जयां, दसवां द्वार फूट कै   ।।4।<br><br>

</font>
</body>








</html>