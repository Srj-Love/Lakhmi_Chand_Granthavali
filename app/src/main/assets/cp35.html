<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :-  द्रोपदी आगे क्या कहती है :-</b><br><br>





    लगे तुम उल्टी रीत चलावण ।।टेक।<br><br>


    बाली नैं सुग्रीव काड़ दिए घर तै, जिसका वैर लग्या  था हर तै,<br>
    मरगे राम चन्द्र के सिर तै, सिया हड़ी लंकपती नैं,<br>
    न्यू मरगा था रावण  ।।1।<br><br>


    तुम डुबोगे पिछले दरजै, तुम नै कोए भी ना बरजै,<br>
    थारे काल शीश पै गरजै,<br>
    भीष्म, करण, द्रौण डूबैंगे जो लगे सभा में बहु बलावण  ।।2।<br><br>


    बाली नै जुल्म़  गुजारा, सुग्रीव की छीनी तारा,<br>
    एक बाण तै मारया, ना दी लाश तलक भी ठावण ।।3।<br><br>


    गुरु मानसिंह का गाम बसौदी, तुमनै लाज़ शर्म सब खोदी,<br>
    क्यों बात बिचारो बोदी, लखमीचन्द महाभारत के छन्द बणाकै,<br>
    लगे सभा में गावण ।।4।<br><br>








</font>
</body>








</html>