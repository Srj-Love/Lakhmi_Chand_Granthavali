<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- मालिन ने कहा, राजकुमारी क्या हार पसन्द आया ।
    राजकुमारी ने कहा - हार पसन्द आने की वजह से ही तुम्हें
    बुलाया है, मालिन ने कहा तुम बहुत सुन्द र हो । यह कहकर
    राजकुमार ने क्या कहा ।</b><br><br>


    तेरे रूप का इसा चान्द णा जाणूं, तेज तेग जंग की का,<br>
    तेरे हार नै माली की मन मोह लिया नौंटकी का  ।।टेक।<br><br>

    राम समझ कै करया करूंगी तेरे रूप की पूजा,<br>
    हम तुम दोनों रहैंगी महल मैं और नहीं कोए दूजा,<br>
    तेरे डटण तै मेरे गात का हो सब दर्द रफूजा,<br>
    तेरे पतले होंठ और मीठी बाणी ज्यों मिश्री कैसा कूजा,<br>
    मैं तलै पडूं चाहे उपर खरबूजा तेरै हर्ज नहीं बंकी का ।।1।<br><br>

    बिना ज्ञान कौण जाण सकै, ईश्वर की परम गति नैं,<br>
    कड़ै ल्हजको कै राखै सै तनै हूरां कैसे कती नै,<br>
    माली के घर जन्म दिया तेरी बैरण पौंच रती नै,<br>
    तेरे केसी सति नै देख हो आनन्द मर्द जति नै,<br>
    मिल्या पूर्बला फल तेरे पति नै, उस ब्या हवण रात रंग की का ।।2।<br><br>
    मेरे बदन के उपर पड़ती तेरे रूप की साया,<br>
    केले केसी गोभ लरजती पतली-पतली काया,<br>
    बेहमाता नै अलग बैठ, तेरा जोबन खूब बणाया,<br>
    रूप द्रव्य धन गुण विद्या दे, खुद ईश्वर की माया,<br>
    मालण कहै थी वैसा ही पाया तेरा ढंग चीता लंकी का ।।3।<br><br>





    हम तुम दोनों रहैंगी महल में क्यूं बागां नै सहरी,<br>
    तेरे मिलण तै मेरे गात मैं कसर बता के रहरी,<br>
    कहै लखमीचन्द तकदीर मेरी सब कर्मां का फल दे रही,<br>
    तेरे पतले होंठ और बाणी मीठी जाणूं शरबत के मैं भे रही,<br>
    तेरी जीभ जली दे रही मजा जाणूं बूरा की फंकी का  ।।4।<br><br>


</font>
</body>








</html>