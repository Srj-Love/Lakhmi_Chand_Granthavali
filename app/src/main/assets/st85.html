<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- ताराचंद सुबह उठकर साधू जी की तरफ चलते हुए क्या कहते है।</b><br><br>

    गऊ-ब्राह्मण साधू की सेवा, कदे दुःख नै धो ज्यागी,<br>
    कहीं सांझ की साधू जी, तेरी साची भी हो ज्यागी ।। टेक ।।<br><br>

    मंगती-भूखी दुनिया, मेरे तै सदाव्रत ले खा थी,<br>
    धन माया की चोगरदै झाल लागती जा थी,<br>
    दूनिया मै हून्डी चालै थी, धन की चाहना ना थी,<br>
    जगत सेठाणी दयावती, मेरे चंद्रगुप्त की मां थी,<br>
    पता नहीं था हरीराम की, सीख मनैं खो ज्यागी।।1।।<br><br>

    जै साधू तेरी झूठ लिकड़गी, तै क्यूकर के गत होगी,<br>
    हटकै फेर बसैं दिल्ली मै, जै साधू की सत होगी,<br>
    सेठाणी कै भी साची जचज्या, जब पूरी पत होगी,<br>
    आगा-पाछा सोच्या करता, आज पत्थर की मत होगी,<br>
    दयावती कद हटकै रूई केसे, पहलां पै सो ज्यागी।।2।।<br><br>

    धन माया का भरया खजाना, सुन्ना छोड सगड़ गए,<br>
    बेटे साठ हजार गाभरूं, ये गोडे खूब रगड़ गए,<br>
    गऊ-ब्राह्मण साधू सेवा तज, राजा बैनू तक झगड़ गए,<br>
    मनै जाण पटी ईब धर्म तजे तै, बड़े-बड़े सेठ बिगड़ गए,<br>
    धन मिलज्या तै झोली भरलूं, वा दयावती बो ज्यागी।।3।।<br><br>

    श्री कृष्ण नै युद्ध करकै, ब्याही रुकमण-सतभामा,<br>
    भगत का नाता श्रीकृष्ण संग, देवर-जेठ सुदामा,<br>
    सारी दुनिया फिरै भरमती, नामां हो कीतै नामा,<br>
    लख्मीचन्द दो दिन का जीणा, कर आगे का सामा,<br>
    या दुनियां लिप्त हुई माया मै, सहम डले ढो ज्यागी।।4।।<br><br>




</font>
</body>








</html>