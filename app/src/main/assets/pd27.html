<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    बाग जनाना ठहर ना सकते गैर आदमी आवण आले,<br>
    धोखा देकै माल लूटलें इज्जतदार बतावण आले  ।। टेक।<br><br>

    तेरै के होरया सै मरज बाल मैं , चाल्या जा ना बकूंगी गाल में,<br>
    तेरा काल सै तेरी आल में, चोर की ढाल लखावण आले ।।1।<br><br>

    हमके किसे का एतबार करया करैं, न्यू के फन्दे बीच घिरया करैं,<br>
    पिट छित के हां भरया करैं सैं, चीज पराइ ठावण आले ।।2।<br><br>

    सतगुरु जी पै ज्ञान लिया कर, नित उठकै पुन दान किया कर,<br>
    तड़फ तड़फ कै ज्यान दिया करें, गरीब का टूक छुटावण आले ।।3।<br><br>

    लखमीचन्द कह बहुत चले गए, काल की चक्की  बीच दले गए,<br>
    रोक टोक बिन पार चले गए ईश्वर का गुण गावण आले  ।।4।<br><br>


</font>
</body>








</html>