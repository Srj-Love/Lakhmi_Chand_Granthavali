<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता:- अब सोमवती तारा की सेवा करती हूई और अपना परिचय देती हुई क्या कहती है।</b><br><br>


    सोमवती शुभ नाम मेरा, बहू बोली पायां पड़कै,<br>
    प्रेम तै मुट्ठी भरण लागगी, दोनों पैर पकड़कै ।। टेक ।।<br><br>

    बूरे कामां का तजन करया करूं, सेवन पूजन भजन करया करूं,<br>
    परमेश्वर का भजन करया करूं, सवा पहर कै तड़कै ।।1।।<br><br>

    ताता जल सै पैर धो लिए, रोऊं तै दुख गैल रो लिए,<br>
    पति गए नै महीने पांच हो लिए, मरूं अकेली सड़ कै ।।2।।<br><br>

    तीळ रेशमी हरी-भरी सै, नौ बुलकां की नाथ धरी सै,<br>
    कारीगर नै त्यार करी सै, हरे नगीने जड़कै ।।3।।<br><br>

    लख्मीचन्द कहै और गति के, बीर-मर्द हम पौच रति के,<br>
    घणे सतावैं लाड पति के, कदे ना बोल्या लड़कै ।।4।।<br><br>



</font>
</body>








</html>