<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  अब पूर्णमल अपणी मौसी नूणांदे के दर्शन करने महल में गया तो नूणादे उसे फिर क्या बात कहती है।</b><br><br>

जो कहदी थी रंग महल म्य, वाहे सलाह मेरी सै,<br>
पूर्णमल तनै नजर मेहर की, कद की कद फेरी सै ।। टेक ।।<br><br>

हाथ-पैर जुड़वाले चाहे, तेरै मुट्ठी तक भर दूंगी,<br>
सिरका चीर तारकै भाई की सूं, तेरे पायां मैं धर दूंगी,<br>
खाण-पीण की चीजां तै, तेरा मुंह बैरी कर दूंगी,<br>
जै कत्ल होण की ना टाल हुई तै, तेरे बदले मैं सिर दूंगी,<br>
तोड़-मोश चाहे कुछ भी करले, इब या काया तेरी सै ।।1।।<br><br>

पति बणन की आज बधाई, घर-घर बटवा दूंगी,<br>
इस जबर जुल्म का हुक्म भूप तै, कहकै हटवा दूंगी,<br>
पति बणन की मालूम, एक घडी मैं पटवा दूंगी,<br>
बहू बंणा ना तै आंख कढा, सिर धड तै कटवा दूंगी,<br>
साजन बण तनै इब छुटालूं, ना एक पल की देरी सै ।।2।।<br><br>

कुछ तै करणी चाहिए दया बहू तनै, औड बड़ी स्याणी की,<br>
हां भरकै एक टेर सुणांदे, इस मीठी बाणी की,<br>
पूर्णमल तेरै हाथ लाज, इस नूणादे राणी की,<br>
यो जगत सुखी और मैं तड़फू, जैसे मीन बिना पाणी की,<br>
तूं आप मरै मनै मरवावै, या के डूबा-ढेरी सै ।।3।।<br><br>

कहै लखमीचन्द यो त्रिलोकी, सबके काज सारता,<br>
तूं साजन बण मैं घूंघट कर, तेरा झुक-झुक करूं आरता,<br>
पूर्णमल तनै समझणी चाहिऐ, मेरे मन की वार्ता,<br>
दुनियां मै बरतण की खातिर, ईश्वर चीज तारता,<br>
क्यूं भरी थाली कै लात मारता, तूं तै सारा-ऐ अन्धेरी सै ।।4।।<br><br>





</body>








</html>