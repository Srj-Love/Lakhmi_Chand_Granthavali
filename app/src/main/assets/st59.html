<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- अब चन्द्रगुप्त जहाज को किनारे पर लगाकर आराम करने लगा, जब धर्ममालकी सो गई तो चन्द्रगुप्त के दिल में ऐसा ख्याल आया कि धर्ममालकी को जहाज में सोती हुई छोड दूं। अब दोनो पेटी बन्द करकै उसके पास में तालियां रखकर चन्द्रगुप्त धर्ममालकी को सोती हूई छोडकर वहा से चलने तैयारी करता हूया क्या क्या सोचता है।</b><br><br>

    दान दिये सांसू-सुसरे नै, दमडी तलक सम्भाले,<br>
    लत्ते कपड़े टूम ठेकरी, सब पेटी में डाले ।। टेक ।।<br><br>

    घणा माल था दोनूं पेटी, ठोक-ठोक कै भरदी,<br>
    लाल और जूडे की कीमत, वा भी म्हा-ऐ धरदी,<br>
    मुंह का थूक सूकता आवै, चेहरे ऊपर जरदी,<br>
    मरिये चाहे जीवती रहिये, मनै राम हवालै करदी,<br>
    गुच्छा गेर दिया बिस्तर पै, बन्द करकै दोनूं ताले।।1।।<br><br>

    सिंगलद्वीप में बसै पदमनी, सर्पां शीश मणी सै,<br>
    सीप मै मोती पत्थर मै हीरा, तू हीरे बीच कणी सै,<br>
    धन्य सै वे मात-पिता, जिननै पतिव्रता हूर जणी सै,<br>
    आज तेरा पाला रहा जीत मै, मेरी खता घणी सै,<br>
    धर्मराज कै भी चोर तेरा, जब कहैगी खोल हवाले।।2।।<br><br>

    सारी जिन्दगी भूलूं कोन्या, न्यूंऐ जंग झोया करूंगा,<br>
    मुधा पड़-पड़ दुनियां मै तेरी, पैड़ा नै टोया करूगां,<br>
    कहै ना सकूं किसे तै मन की, जिंदगी नै खोया करूगां,<br>
    सिंगसद्वीप तैं चाले थे, उस घड़ी नै रोया करूगां,<br>
    सांस-ससूर नै घणा धन देकै, हम लाड-चाव तै घाले।।3।।<br><br>

    कहै श्री लख्मीचन्द झाल बगैं, मै आप डूब तर लूगां,<br>
    खता करे की धर्मराज कै, जाते ही हां भर लूगां,<br>
    दोफारी और सुबह शाम तनै, रोज याद कर लूगां,<br>
    तेरी बातां नै कोन्या भूलूं, मै इतनै ना मर लूगां,<br>
    सेठ की लड़की हम सेठ तै डरते, राम-रमी दे चाले।।4।।<br><br>






</font>
</body>








</html>