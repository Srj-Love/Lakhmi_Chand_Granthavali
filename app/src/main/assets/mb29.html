<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता :-  अब मीरा क्या कहती है ।</b><br><br>

    मात पिता नै धर्म छोड़ दिया महाराणां तै डर कै,<br>
    पति का प्रेम भुलावण लागे क्यों धिंगताणा करकै  ।।टेक।<br><br>

    मैं संग थी मेरी माता के मेरी पूजा बीच निगाह थी,<br>
    एक बनड़ा आया मन्दिर पूजण बारात सजी संग जा थी,<br>
    मैं बोली यो कौण कित जा समझावणियां मां थी,<br>
    वा बोली यू बनड़ी ब्याहवै जिसनै पति की चाह थी,<br>
    मैं बोली मेरा कौण पति झट हाथ लगाया गिरधर कै  ।।1।<br><br>

    ब्राह्मण,क्षत्री,वैश्य,शुद्र नै कर्म जाणना चाहिए,<br>
    कर्म तै न्यारी चाल चलै तै भ्रम जाणना चाहिए<br>
    अपणा कूढा हो ठाडा हो तै, नरम जाणना चाहिए,<br>
    आदमदेह मैं जन्म धार कै धर्म जाणना चाहिए<br>
    ना तै कलू बीच मैं पछताओगे खुले मुखेरे चरकै  ।।2।<br><br>

    धर्म छुटाणा चाहो तै के यमपुर का गौरा सै,<br>
    लेह-देह लेह-देह मार पीट हो जब कित धर धोरा सै,<br>
    महाराणा नैं हांगा करकै धन गरीबां का चोरया सै,<br>
    पलटन फौज रसाले का उसकै सहम नशा होरया सै,<br>
    पहलम तै के जाण नहीं थी प्याउं दूध कटोरे भरकै ।।3।<br><br>

    इसी कार तै दुनिया के मां चोर और जार करैं सैं,<br>
    मैं झूठी उस महाराणा का फेर क्यों इतबार करैं सैं,<br>
    मात-पिता बेटी का संकल्प एक ही बार करैं सैं, <br>
    सती बीर के दो-दो बालम कोढ़ त्यवाहर करैं सैं, <br>
    लखमीचन्द कहै मेरे भजन का होगा फैंसला हर कै ।।4।<br><br>



</font>
</body>








</html>