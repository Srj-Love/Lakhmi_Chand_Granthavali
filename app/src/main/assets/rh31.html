<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- माली राणी को फिर क्या कहता है।</b><br><br>


माटी के म्हा माटी मिलगी, मिलगी पवन-पवन के म्हा,<br>
किसकी रहै रूखाली माली, कोन्या फूल चमन के म्हा ।। टेक ।।<br><br>

एक दीपक मै तै लिकड़ रोशनी, धुआंधार तेल जलग्या,<br>
इन पांचा मैं तै एक लिकड़ कै, बेरा ना कित रलग्या,<br>
अन्धेरे मैं हुआ अन्धेरा, चान्दण मै चान्दण खिलग्या,<br>
वायु में वायु मिलगी, और पाणी मै पाणी मिलग्या,<br>
जैसे जीव से ब्रह्म, ब्रह्म से माया, न्यारी रहै गवन के म्हा ।।1।।<br><br>

जहां रवि शशी ना पक्षपात, रजरक्त मज्जा मद मै मिलग्या,<br>
एक अंश मात्र सा स्वरूप बणा, छोटे से कद मै मिलग्या,<br>
जहां द्वितिया नाश ब्रह्मा की शक्ति, उस घर की हद मै मिलग्या,<br>
सुक्ष्म सा अस्थूल छोड़ कै, परम पदी पद मै मिलग्या,<br>
ना गलै नीर मै ना कटे शस्त्र से, जलता नही अग्न के म्हा ।।2।।<br><br>

कहे सुणे की ना मानै, तेरी आपै ब्याधा मिटज्यागी,<br>
जिब सड़ उठैगी लाश कंवर की, तू आपै उल्टी हटज्यागी,<br>
एक बार छोड़कै चाल पड़ी, तेरी न्यूं के जिन्दगी कटज्यागी,<br>
जगत सराहना करै तेरी, तूं दुनिया के म्हा छटज्यागी,<br>
एक तुलसी की माला ले, कर भक्ति भजन भवन के म्हा ।।3।।<br><br>

बाग का माली न्यूं कहरया सै, सुणती हो तै बोल बहू,<br>
जिन्है टोहवै वो ना पावै, चाहे कितनीएं ल्हास टटोल बहूं,<br>
बणी-बणी के सब साथी, और ना बिगड़ी का मोल बहूं,<br>
तू चित्त करकै माटी संगवाले, मत हो डामांडोल बहूं,<br>
कहै लख्मीचन्द बण दासी भगवन की, फेर रहैगा जगत नवन के म्हा ।।4।।<br><br>






</body>








</html>