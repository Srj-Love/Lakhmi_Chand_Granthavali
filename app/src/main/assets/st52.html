<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता:- अब धर्ममालकी को लेकर चन्द्रगुप्त जहाज चलता कर देता है तो कवि क्या विचार प्रकट करता है।</b><br><br>

    कथा सुणी जती सती के धर्म की, याद रहैगी मन में,<br>
    ना छोडी मर्याद पुराणी, यो सुख हरि भजन में ।। टेक ।।<br><br>

    तेरह ऋषि तैंतीस देवता, बावन जनक बताए,<br>
    ग्रहस्थ धर्म का पालन करकै, फिर जति कहलाए,<br>
    जति लक्ष्मण सति उर्मिला, दुनिया नै गुण गाए,<br>
    ग्रहस्थ धर्म मै हरिशचन्द्र नै भी, हर के दर्शन पाए,<br>
    सावित्री नै किया था संकल्प, भूली ना बचपन मै।।1।।<br><br>

    कांशी राज की तीन कुमारी, भीष्म जी नै ठाई,<br>
    एक साल बेटी कर राखी, फेर बेदी रचवाई,<br>
    पिता कै संकल्प सोचके, अम्बा फेरां पै बतलाई,<br>
    मेरे पिता नै करया संकल्प, शाल्व संग करी सगाई,<br>
    संकल्प से हुआ ब्याह जाणकै, तुरन्त खंदादी बण मैं।।2।।<br><br>

    मात-पिता और सास-सुसर, ब्याह करकै होज्या राजी,<br>
    फेरा के बख्त पै दान कन्या का, होज्या अंग की सांझी,<br>
    न्यू सोची थी के पतिव्रता खुद, रहैंगी धर्म की आंझी,<br>
    जै ब्याह करवाकै चला गया तै, लोग कहैंगे पाजी,<br>
    मनै सारी रात फिकर मै काटी, मेरै रही उचाटी तन मै ।।3।।<br><br>

    धर्म कताई धर्म बुनाई, धर्म धुनाई लोढी,<br>
    बेअकले कपड़े तार धरे, और धर्म चादर ओढी,<br>
    बण मुस्ताख फिरूं दुनियां मै, ले पोस्त कैसी डोडी,<br>
    सारा जगत बकैगा गाळी, जै ब्याह करवा कै छोडी,<br>
    लख्मीचन्द भगवान समझ, रख ध्यान गुरू चरणन मै ।।4।।<br><br>






</font>
</body>








</html>