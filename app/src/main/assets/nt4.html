<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">
    <b>वार्ता :- सेठाणी की यह बात सुनकर राणी ने विचार किया कि
    यह सब हमारे भले की है और सेठाणी से क्षमा मांगकर क्या
    कहती है।</b><br><br>

    तनै तै सेठाणी म्हारे फायदे की कही,<br>
    मानैगा तै वोहे जो कोए जाणैगा सही ।। टेक।<br><br>

    और किसे का दोष नहीं कर्मां का फेरा सैं,<br>
    मानैं ना कहे की बैरी देवर मेरा सै,<br>
    एक दो सन्तान बिना घर सून्ना डेरा सै,<br>
    बेटे बिन इस रंग महल में घोर अन्धेरा सै,<br>
    वैं घर जांगे उत नपूत जड़ै दूध ना दही ।।1।<br><br>

    अजमाऊंगी तकदीर नै जै जाग जागी तै,<br>
    रात दिन की चिन्ता दिल तै भाग जागी तै,<br>
    फूलसिंह की तबियत रंज नै त्याग जागी तै,<br>
    आज कहूंगी जले तै किमैं लागज्यागी तै,<br>
    कै तै मान जागा बात ना तै लड़ाई-ए-रही ।।2।<br><br>

    एक-दो हो सन्तान धन भरपूर चाहिए सै,<br>
    फूलसिंह की ब्याह-शादी जरुर चाहिए सै,<br>
    खानदान हो अच्छा बिना कसूर चाहिए सै,<br>
    इसा छैल बांका फिरै इन्द्र की जणूं हूर चाहिए सै,<br>
    कित तै ल्यादूं टोहकै बहू दुनियां तै नई ।।3।<br><br>

    लखमीचन्द सतगुरु का गुण गाणा चाहिए सै,<br>
    रीत पुराणी घर गृहस्थी का बाणा चाहिए सै,<br>
    म्हारे फूलसिंह की खातर नाता स्याणां चाहिये सै,<br>
    धन की नहीं जरुरत भला ठिकाणा चाहिए सै,<br>
    कै तै बणगी बात ना जिन्दगी न्यूऐ गई ।।4।<br><br>



</font>
</body>








</html>