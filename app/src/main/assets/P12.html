<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">

<b>वार्ता :— नूणादे और पूर्णमल की आपस में कैसे वार्तालाप होती है ।</b><br><br>


आत्मा नहीं सताया करते, अपणे के-सी ज्यान करकै,<br>
भाईया की सूं मान कहे की, के लेगी नुकसान करकै ।। टेक ।।<br><br>

<b>राणी :-<br></b>
टूटैगी जै घणी खिचज्यागी, बचण की चीज आप बचज्यागी,<br>
तेरे होठां पै लाली रचज्यागी, खाले देसी पान करकै ।।<br><br>

<b>पूर्ण :-<br></b>
मौसी ईश्वर में चित लाले, बिगड़या जा सै धर्म बचाले,<br>
बेटा कहकै पास बिठाले, मेरे पै एहसान करकै ।।<br><br>

<b>राणी :<br></b>
सारे बोल कहैं सैं लिटटे, दोनूं होठ पहर भर पीटटे,<br>
मेरै लागै तेल के-से छिटटें, तू समझावै ज्ञान करकै ।।<br><br>

<b>पूर्ण :-<br></b>
जग प्रलय म्य के कसर रहै सै, जब मां बेटे नै खसम कहै सै,<br>
आड़ै ज्ञान गंग की धार बहै सै, क्यों ना खुश होले अस्नान करकै ।।<br><br>

<b>राणी :-<br></b>
रंग भररया केले के-सी गोभ म्य, बारूद भररी जाणू तोब म्य,<br>
मेरे मात-पिता गये डूब लोभ म्य, शंखपति सलेभान करकै ।।<br><br>

<b>पूर्ण :-<br></b>
जै मां कायदे तै घटज्यागी, डोर तेरे हाथां तै छुटज्यागी,<br>
दुनिया में डुन्डी पिटज्यागी, सुन लिए मौसी कान करकै ।।<br><br>

<b>राणी :-<br></b>
जाणै कित किस्मत पड़ सोगी, होणी मार्ग में कांटे बोगी,<br>
तनै देखकै बेकाबू होगी, चन्द्रमा की शान करकै ।।<br><br>

<b>पूर्ण :-<br></b>
गुरू मानसिंह छन्द नै घड़ज्या, मौसी तूं शुभ कर्मां पै अड़ज्या,<br>
सतगुरू के पायां म्य पड़ज्या, पक्का एक इमान करकै ।।<br><br>

<b>राणी :-<br></b>
लखमीचन्द कायदे तै नहीं घटूंगी, मैं वचनां तै नहीं हटूंगी,<br>
पूर्णमल तेरा नाम रटूंगी, त्रिलोकी भगवान करकै ।।<br><br>



</body>








</html>