<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- ज्यानी बाग में मालण के पास पहुंच गया । मौसी का
    लड़का बनगया।  अपणा नाम गोदू बताया । ज्यानी बाग का वर्णन कैसे करता है ।

    दोहा :- सब फल खालिए तोड़ कै,
       देशां के बदमाश तू कित तै बाग में बड़ग्या</b><br><br>


    लड़का देखै था बाग मैं, फुलवाड़ी खूब खिली थी।।टेक।<br><br>

    बाग के चौगरदे खड़ी जामणां की लार दीखै,<br>
    निम्बू और अमरूद लागरे लोवै सी अनार दीखै,<br>
    फूल चमेली और केवड़ा सन्तरा मजेदार दीखै,<br>
    आडू और आंवले देखे पेड़ सिरस के काले भाई,<br>
    आम ससोली खट्टे मिटठे बड़े प्यार तै पाले भाई,<br>
    छोटी-छोटी कमरख देखी खिरणी कररी चाले भाई,<br>
    नारंगी ज्यों शरबत की लाग मैं,  अंगूर मिश्री की डली थी  ।।1।<br><br>

    खट्टे गुलर, अंजीर, शहतूत खूब रस मैं भररे थे,<br>
    किशमिश दाख बदाम खड़े अखरोट टूटकै गिररे थे,<br>
    पिण्ड खजूर छुआरे देखे सेब सजावट कररे थे,<br>
    मोतिया गुलाब चमेली लोकाटां की डाल देखी,<br>
    तोरी घीया टिण्डसी तीनों करकै ख्याल देखी,<br>
    जड़ मैं पेड़ करावले का सेम की कमाल देखी,<br>
    एक भी नहीं आ रही दाग मैं, इसी केले की फली थी  ।।2।<br><br>



    पिस्ते और चिरोंजी देखी गोलचे चिकनाई पै ,<br>
    काजू और किरमाणी देखी तिलगोजे कुछ स्याही पै,<br>
    आलू और टमाटर देखे हल्दी थी जरदाई पै,<br>
    अरण्ड व खरबूजा देख्या मूंगफली कै मैं लो राखी,<br>
    धनियां जीरा लस्सण प्यौध गण्ठे की भी बो राखी,<br>
    गाजर गोभी शलगम मूली और अरबी भी धो राखी,<br>
    शकरकन्दी भूनण जोगी आग मैं,  ककड़ी की नादान कली थी  ।।3।<br><br>

    बीच पान का तमाखू देख्या सीताफल की बेल रही,<br>
    सरदे और करेले देख कुछ खीरा की गैल रही,<br>
    छोटी-छोटी बेल तरबूज की कुछ कचरां की फैल रही,<br>
    मरुआ और पदीना देख्या महक बाग मै उठण लागी,<br>
    बैंगण और कचालू देखे सुखी भिण्डी टूटण लागी,<br>
    कुल्फा और चुलाई देखी मोरणी भी चूंटन लागीं,<br>
    पालक स्वाद दिखादे साग मैं, हवा चल कै मिर्च हिली थी  ।।3।<br><br>

    इलाची और पानड़ी देखी खजूर पै थी हरियाली,<br>
    छैल छलेरा दो चन्दन देखे एक धौला एक पै लाली,<br>
    छोटी मोटी लौंग देखी ज्यादा मेर करै माली,<br>
    फूल और फूलां की कहीं इसी देखी और फुलवाड़ी ना,<br>
    सारे मीठे बेर देखे इन बागां केसी झाड़ी ना,<br>
    मुआसीनाथ की सुरती लोगो छन्द धरण मैं माड़ी ना,<br>
    गुरु मानसिंह आनन्द नित राग मैं लखमीचन्द विप्त झिली थी  ।।4।<br><br>

</font>
</body>








</html>