<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


  <b>  वार्ता :—  यह राजा नल का चरित्र ब्रहदस ऋषि महाराजा युधिष्ठर को सुना रहे थे। युधिष्ठर ने कहा कि महाराज हमारे को नल-दमयन्ती का चरित्र खोलकर सुनाने का कष्ट करो। अब ऋषि जी सारी कथा सुनाते हैं।</b><br><br>

    समझ ना सकते जगत के मन पै, अज्ञान रूपी मल होग्या,<br>
    बेईमाने मैं मग्न रहैं सैं, गांठ-गांठ मैं छल होग्या ।। टेक ।।<br><br>

    भाई धोरै माँ जाया भाई, चाहता बैठणा पास नहीं,<br>
    मात—पिता गुरू शिष्य नै कहैं, मेरे चरण का दास नहीं,<br>
    बीर और मर्द कमाकै ल्यादें, पेट भरण की आस नहीं,<br>
    मित्र बणकै दगा कमाज्यां, नौकर का विश्वास नहीं,<br>
    जब से गारत महाभारत मैं, अठारा अक्षोणी दल होग्या ।।1।।<br><br>

    नियम-धर्म तप-दान छूटगे, न्यूं भारत पै जाल पड़े,<br>
    इन्द्र भी कम वर्षा करते, जल बिन सूखे ताल पड़े,<br>
    बावन जनक हुऐ ब्रह्मज्ञानी, वेद धर्म के ख्याल पड़े,<br>
    राजा शील ध्वज के राज मैं भी, बारह वर्ष तक काल पड़े,<br>
    उस काल का कारण समझण खातिर, त्यार जनक का हल होग्या ।।2।।<br><br>

    शिक्षा-कल्प व्याकरण-ज्योतिष, निरूकत छन्द की जाण नहीं,<br>
    श्रुति-स्मृति महाभारत, समझे अठारह पुराण नहीं,<br>
    बिन सतगुरू उपनिषदों के, ज्ञान की पहचान नहीं,<br>
    पढ़े-लिखे बिन मात-पिता गुरू, छोटे-बड़े की काण नहीं,<br>
    सत-पत गोपत विधि भाग बिन, सब कर्तव्य निष्फल होग्या ।।3।।<br><br>

    दुमत-दांत दमयन्ती-दमन, राजा भीमसैन कै कुन्दरपुर मैं,<br>
    देवता ऋषि और पितृ प्रसन्न कर, आनन्द करते थे घर मैं,<br>
    ऋषियों द्वारा यज्ञ कराकै, चार औलाद मिली वर मैं,<br>
    लखमीचन्द धर्म के सेवक, कभी नहीं रहते डर मैं,<br>
    सतयुग मैं एक निषध देश म्य, वीरसैन कै नल होग्या ।।4।।<br><br>

</font>
</body>








</html>