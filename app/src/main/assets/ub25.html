<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>मर्द व्यवाहरी नै सरता कोन्यां गृहस्थी आले खेल बिना,<br>
    घरबारी दुख पाया करै सै बीर मर्द के मेल बिना   ।।टेक।<br><br></b>

    आठों पहर कलेश रह उड़ै आनन्द दूर भागज्या,<br>
    कलिहारी के अन्न पाणी की चिन्ता खाण लागज्या,<br>
    हर रूसै कोए पुत्र ना लक्ष्मी वास त्याग्ज्या,<br>
    हो शील सुभा की सती स्त्री तै सूता भाग जागज्या,<br>
    जीव ब्रह्म जै करै एकता सरज्या माया हेल बना  ।।1।<br><br>

    सातों रस रसना मैं हो तै अमृत ज्यों बाणी झड़कै,<br>
    कलिहारी के बोल आत्मा मैं बिजली की तरियां कड़कै,<br>
    बीर बेहूदी मर्द कुलछणा कोए मत जाइयो जड़कै,<br>
    समझणियां माणस ज्यान बचाले मन चित बुद्धि तै लड़कै,<br>
    कड़वे बोल बिना शास्त्र यो माणस मरज्या सेल बिना ।।2।<br><br>

    घरवासा जब चलया करै हो बीर मर्द की एक सलाह,<br>
    दो की सन्धि बीच मैं कारण त्रिगुण माया दी फला,<br>
    बिना मर्दां के उन बीरां का होता देख्या नहीं भला,<br>
    मीरांबाई पार उतरगी वैं खुद कृष्ण जी बणे मलाह,<br>
    यो चन्दा रात नैं करै चान्दनी के सरज्या बाती तेल बिना ।।3।<br><br>

    बड़े प्रेम से रची सृष्टि एक दूजे का संग करकै,<br>
    गृहस्थ आश्रम चलणा चाहिए हृदय बीच उमंग करकै,<br>
    नीच आत्मा जा फिरै भटकती आपस मैं जंग करकै,<br>
    बिना मोक्ष मरज्या गी बावली गुरू लखमीचन्द नै तंग करकै,<br>
    राम समझ कर पति की सेवा के फल लागै बेल बिना   ।।4।<br><br>

</font>
</body>








</html>