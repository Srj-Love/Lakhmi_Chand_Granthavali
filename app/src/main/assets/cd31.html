<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    अरै बान्दी हम नै भी सुण लेण दे यू किस का बोल सै ।।टेक।<br><br>
    <b>बान्दी :-<br></b>

    तेरा धड़ तै सिर तारा जागा, जग तै खोया सारा जागा,<br>
    बिन आयी में मारा जागा, यू भरया हुआ पिस्तौल सै  ।।1।<br><br>

    <b>बाबा :-<br></b>

    ध्यान बाबा का कारज सारण का, बाबा जी ना प्रण हारण का,<br>
    बिराणे मानस के मारण का बान्दी किसा मखौल सै ।।2।<br><br>



        <b>बान्दी :-<br></b>

    बड़ी करड़ी दिल ढेठी सै,  बाप कै एक जन्मी जेठी सै,<br>
    नारायण सिंह राजा की बेटी सै, वा जिनस अनमोल सै ।।3।<br><br>

    मैं उसनै देख प्रेम भरलूंगा, इसा ना सूं जो बचना तै फिर लूंगा,<br>
    बांदी मैं भी दर्शन करलूंगा,  जै चंदा सा मुंह गोल सै ।।4।<br><br>

    के तेरा बोया ईख साझै सै , सिर पै मौत खड़ी गाजै सै,<br>
    तेरे दम पै दांती बाजै सै,  उसका सख्तण कन्ट्रोल सै ।।5।<br><br>

    लखमीचन्द नहीं पढरया सै,  गुरु की दया तै दिल बढ़रया सै,<br>
    मेरी छाती पै कोल्हू गढ रा सै, पता ना किसकै छोल सै ।।6।<br><br>


</font>
</body>








</html>