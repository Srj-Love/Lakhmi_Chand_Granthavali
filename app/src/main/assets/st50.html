<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- धर्ममालकी की बात सुनकर उसकी माता खुशी से भर जाती है और क्या कहती है।</b><br><br>

    बेटी मेरी आत्मा न्यू कहती, फूलो-फलो सुहाग तेरा,<br>
    लेण देण मै कसर ना छोडी, आगै बेटी भाग तेरा ।। टेक ।।<br><br>

    हीरे-पन्ने मौहर-असर्फी, जेब के अन्दर डाल दई,<br>
    लाख रूपये की पोशाक पराह कै, बरत कुटम्ब की चाल दई,<br>
    दस तीळ दस लाख रूपये की, बणा हाल के हाल दई,<br>
    सब जेवर सोने के पराह कै, लाड-चाव से घाल दई,<br>
    भूल कै गिर पड़ी थी कुएं मै, फेर निमत गया जाग तेरा।।1।।<br><br>

    सोलह बर्ष तक लिखा पढा़ कै, बड़े प्रेम से बात करी,<br>
    पतिव्रता के धर्म की चर्चा, हित से दिन-रात करी,<br>
    खवाणा-प्याणा लाड लडाणा, परवरिश अपने हाथ करी,<br>
    यो चन्द्रगुप्त प्रदेशी लड़का, राम समझ कै साथ करी,<br>
    हंस के साथ हंसणी करदी, के कर लेगा काग तेरा।।2।।<br><br>

    लाख रूपये की पोशाक बणी, जो गोरे बदन पै खूब खिली,<br>
    चमके लागे तारे से टूटें, ना नजरो से झोक झीली,<br>
    सिंगलद्वीप की सोलह राशी, पदमनी पवन के साथ हिली,<br>
    सारा शहर सराहना कर रह्या, जोड़ी जोगम जोग मिली,<br>
    परमेश्वर नै दे दिया साबण, पति धोवण नै दिल दाग तेरा।।3।।<br><br>

    मात-पिता नै अपनी बेटी-बेटा, तेरी शरण गेरी,<br>
    आ बेटा तेरा सिर पुचकारू, उमर हजारी हो तेरी,<br>
    लख्मीचन्द नै ज्ञान की चर्चा, रात-दिनां हित से टेरी,<br>
    धड़ पर सिर काट लिये जै, खोटी कार करै सुता मेरी,<br>
    हम नौकर सा तू लिऐ मालकी, यू परवरिश कर दिया बाग तेरा।।4।।<br><br>






</font>
</body>








</html>