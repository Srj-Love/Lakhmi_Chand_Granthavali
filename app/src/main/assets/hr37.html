<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता : अब रांझा क्याह कहता है ।</b><br><br>


    आश्की  नै बड़े -बड़या के घर खोए ।।टेक।<br><br>
    मूर्खां के साथ चातर करकै नैं सतसंग जलैं,<br>
    फूल के ऊपर मस्त भौरा दीपक पै पतंग जलै,<br>
    राजपाट धन माल वस्त्र सहित अंग जलै,<br>
    बुझाए तै बुझै कोन्या ऐसी दुनी आग होज्या,<br>
    लड़ना-डसना भूल ज्या बीन कै बस नाग होज्याु,<br>
    प्रेम में भगवान आनन्दी का राग होज्याा,<br>
    उस पन्नु की केसर लुटी जब माथा पकड़ के रोए ।।1।<br><br>
    जिसके लागै वोहये जाणैं, दूसरा ना और मरै,<br>
    उन माशूकां नै गम नहीं जैसे डांगर ढोर मरै,<br>
    चांद की रोशनाई देख इश्क में चकोर मरै,<br>
    मजनू ही का हाल देख नरनारी कटठे होगे,<br>
    लत्ते कपड़े पाड़ गिरे सारे हांसी ठट्ठे होगे,<br>
    कामदेव के तीर लागे कालजे में घटटे होगे,<br>
    श्रृंगी दुरवासा डोबे बड़े-2 ऋषि महात्मा मोहये ।।2।<br><br>

    म्हारी तै मजाल के सै राजा भी उजाड़ दिए,<br>
    ब्याह शादी के चाह में होकै पर्वत भी उखाड़ दिए,<br>
    मात पिता भाई बन्द सबके मन पाड़ दिए,<br>
    फिर मानस की साथ चालै दुनियां में नेकी बदी,<br>
    इश्क में प्राण लिकडैं इस आण कै समय सधी,<br>
    दिन रात गिणे नहीं दूध की निकाली नदी,<br>
    मरया फरयाद सर नै फोड़ कै न्यूए पहाड़ के पत्थर ढोए ।।3।<br><br>
    खाणा पीणा ऐश अमीरी, छूट सारे ठाठ रहे,<br>
    जिन्दगानी बिरान होगी मरण तै ना घाट रहे,<br>
    पसीना में बाल लागै काले कान पाट रहे,<br>
    जो बन्दे कै लिखी भाग में मिटै नहीं जरूरी होगी,<br>
    इश्क में सिर मार मरै जिस मृग कै कस्तूरी होगी,<br>
    हीर तै मिलन हौवे जब या मनसा पूरी होगी,<br>
    लख्मीचंद रांझे के राह मैं हीर नै कांटे बोए ।।4।<br><br>


</font>
</body>








</html>