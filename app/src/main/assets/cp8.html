<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :-  पृतकामी ने मीठी बाणी से अपनी अरदास पेश की तब
    द्रोपदी कहने लगी कि मैं तुम्हारे ऊपर गुस्सा नहीं कर रही।
    मै तो उन पर गुस्सा कर रही हूं जिनसे बिना सोचे समझे
    तुम्हारे को मेरे पास भेज दिया अब द्रोपदी पृतगामी दूत को
    कहने लगी कि तुम जाकर कौरवों की सभा में ऐसे कहना :-</b><br><br>


    सतपुरुषों कै न्याय होया करैं सैं दूध और पाणी छणकै,<br>
    टहल करण का हुक्म दिया किसनै रहूं किसकी दासी बणकै ।।टेक।<br><br>

    बग्गी टमटम अर्थ पालकी ऊंट और हाथी घोड़ा,<br>
    पलटन फौज रिसाले म्हारै ना क्याहें चीज का तोड़ा,<br>
    पांच पति बलवान मेरे ना कोए हुक्म का मोड़ा,<br>
    पति धर्मपुत्र न्याय करया करैं सै रह हाथ राज का कोड़ा,<br>
    सब प्रजा आधीन पति के जैसे सर्प भरोसै मण कै ।।1।<br><br>

    कोये भी सभा में ना बोल्या के धारण मौन हुया रे,<br>
    साच बता यो हुक्म देणियां माणस जौण हुया रे,<br>
    ले कै हुक्म उरे नै चाल्या तेरा खोटा सौण हुया रे,<br>
    मै दास भाव मंजूर करूं इसा कारण कौण हुया रे,<br>
    गन्धारी नै गाम घेर लिया मूर्ख  बेटे जणकै ।।2।<br><br>

    उस दुर्योधन का नाम सुणा मैं करती ख्याल भतेरे,<br>
    कौरव सारे द्रोपदी सति के जाणै हाल भतेरे,<br>
    सिहंणी गैल मसकरी करकै मरगे श्याल भतेरे,<br>
    म्हारै मोहर असर्फी कणी मणी और हीरे लाल भतेरे,<br>
    धन माया के भरे खजाने खड़े सन्तरी तण कै ।।3।<br><br>

    उस दुर्योधन नै किस मुददे पै तुझको हुक्म दिया है,<br>
    मैं दास भाव मंजूर करूं इसा कर्त्तव्य कौण किया है,<br>
    लखमीचन्द गुरु ज्ञान का प्याला करकै प्रेम पिया है,<br>
    दुनियां मै जीणा दिन दस का न्यू सदा कौण जिया है,<br>
    उस दुर्योधन नै जन्म लिया है कति नाश होण की ठण कै ।।4।<br><br>




</font>
</body>








</html>