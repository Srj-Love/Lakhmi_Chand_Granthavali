<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<p>
    जंगल के म्हा बणा आश्रम, जड़ै रहा सकल भर डेरा,<br>
    सत्यवान पति मेरा आज, यो काल बली नै घेरा ।। टेक ।।<br><br>

    काल मरोड़ी देवण लाग्या, कट्ठा होग्या भिचकै,<br>
    नाभि प्राण दूत बैठग्या, खूब कसूता जमकै,<br>
    पिंगला नाडी तोड दर्द, दो-चार घडी मैं पचकै,<br>
    प्राण कोश पै चोट लागग्यी, सांस आवता खिंचकै,<br>
    इसा कोण जो लिकडजया बचकै, यमदूत फिरै चुफेरा ।।1।।<br><br>

    हुचकी बन्धगी कायल होग्या, अग्नि तक ना तन मैं,<br>
    के ज्ञानी के करै सूरमा, यो काल गिरा दे रन मैं,<br>
    बन्धन पांच प्राण संशय के, छूट लिये एक छन मैं,<br>
    अम्बर म्हं तै तारा टूट्या, गजब रोशनी घन मैं,<br>
    साच-माच के माया धन नै, वो लेग्या काढ लुटेरा ।।2।।<br><br>

    पत्ते-नाडी छूट लई, बा का जोर चलै था,<br>
    बखत आखरी सत्यवान का, गैल्या कौण चलै था,<br>
    घोर घटा घनघोर घोर कै, गहरा घोर तुलै था,<br>
    कडक-कडक कै बिजली चमकै, अम्बर खूब हिलै था,<br>
    जहां ज्ञान का दीप जलै था, काल नै करया अन्धेरा ।।3।।<br><br>

    ऋषि-मुनि सन्यासी-योगी, काल कै टाल नहीं सै,<br>
    काल छली को जीत सकै, कोए इन्द्र जाल नहीं सै,<br>
    पैदा हो- हो रोज मरण की, आछी आल नहीं सै,<br>
    कल्पित जीव नै सदा रहण की, बिल्कुल ख्याल नहीं सै,<br>
    लख्मीचंद कोए माल नहीं सै, जो गांठ बांध कै लेरया ।।4।।<br><br>

</p>







</body>








</html>