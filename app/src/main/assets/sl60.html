<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- बीना क्या कहती है।</b><br><br>

अस्नान करो कुछ ध्यान करो, पुन्न-दान करो,<br>
श्री गंगा जी मै न्हा कै ।।टेक।।<br><br>
छिद्र मिटज्या पाप दाग का, मिलै कर्मां के लिख्या भाग का,<br>
जैसे माली नै लाए बाग का, रंग हरया मिलै फल धरया मिलै,<br>
पुन्न करया मिलै, परलोक समय जा कै।।1।।<br><br>
बह सै ठंडे जल की धार, तू मेरी जोड़ी का भरतार,<br>
तेरे पै राजी सै करतार, मैं तेरी नार सति, तू मेरा मर्द जति,<br>
करो मोक्ष गति, जिस जन्म लिया मां कै।।2।।<br><br>
जैसे ज्ञान मिलै ज्ञाता नै, तेरे पै मेहर करी दाता नै,<br>
सजन मेरे इस गंगे माता नै, कहो सही-सही, मैं बूझ रही,<br>
के चीज दई, जो तनै ठा ली दबका कै।।3।।<br><br>

लखमीचन्द रट माला हर की, मिली या तनै अर्धशरीरी घर की,<br>
सूं खाली भाइयां के सिर की, ले चलू भरी, खाई कसम खरी,<br>
के चीज तेरी, कित भाजू सूं ठा कै।।4।।<br><br>




</body>








</html>