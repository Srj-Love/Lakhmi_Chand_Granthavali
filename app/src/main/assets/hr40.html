<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- हीर ने सादिक पीर में जाकर देखा कि रांझा धूणा लगाये बैठा
    है। वह झट से उसके पास पहुंच गई। उस समय रांझा उसे क्या कहने
    लगा ।</b><br><br>



    डाट नीम की ला राखी सै काचे से मेरे कान,<br>
    औदे पड़ज्याक छाया परै ल्हकोले घूंघट के मैं श्यान ।।टेक।<br><br>
 <b>राझां :-<br></b>

    झंग स्यालया में वचन भरै थी तू वाहे चाली सै,<br>
    जो तेरै आकै रहण लागग्या यो वोहे पाली सै,<br>
    धोखेबाज लुगाई तू बेईमान पेट की काली सै,<br>
    हल्फ  उठाकै वचन भरै कित गई तेरी जबान ।।1।<br><br>

 <b>हीर :-<br></b>

    धिंगताणा मेरी गैल बण्या मैं आपै आई ना,<br>
    काणे के संग मियां रांझे मेरी कुछ असनाई ना,<br>
    सहम करै सै ख्याल बहम की किते दवाई ना,<br>
    दिखै जुड़ गेर दी डोले में मेरी पार बसाई ना,<br>
    उस पटमल भाई नै खो दिया सारा धर्म ईमान  ।।2।<br><br>

  <b>रांझा :-<br></b>
    जाण गया मैं उस कांणे के दिल की प्यारी सै,<br>
    मै तनै आपे न्यारा कर दिया तू खुद न्यारी सै,<br>
    जाण गया मैं हीर जिसी तनै करी हुश्यारी सै,<br>
    चा मैं भरकै देई धाम आज धोकण आरी सै,<br>
    तीन जन्म की यारी तोड़ी होगी अकल बिरान ।।3।<br><br>

   <b>हीर :-<br></b>
    किस तरियां तनैं कान पड़ाए तेरा के ढंग सै,<br>
    और मनै मत छेड़ै बोलता आप मेरा तंग सै,<br>
    किसे के बस की बात नहीं यो माया का जंग सै,<br>
    भाईपणें का नेग मेरा उस काणें के संग सै,<br>
    लखमीचन्द कहै लोग दिखावा करया दूसरा ध्यान ।।4।<br><br>



</font>
</body>








</html>