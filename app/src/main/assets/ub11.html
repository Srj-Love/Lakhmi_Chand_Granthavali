<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>सब कहण-2 के यार है, ना तजी किसे तै जाती  ।।टेक।<br><br></b>

    त्रिया से डर मान ऋषि जाकै तपे बनों बीच,<br>
    योग से समाधि लाई बैठे दोनूं नैन मींच<br>
    वैं भी जाकै मोहे बन मैं तेज बल लिया खींच,<br>
    वेद और पुराण ऐसा वर्णन करते इतिहास,<br>
    करैं हैं तपस्या उनका स्वर्ग बीच होता वास,<br>
    वहां भी जाकर भोगने को अप्सरायें मिलती खास,<br>
    बचना इनसे दुष्वार है, छुपने को जगह नहीं पाती  ।।1।<br><br>

    दुरवासा सृंगी मुनि मोहे जानो राजा अंग,<br>
    वेद के थे ज्ञाता रावण की जा करी मती भंग ,<br>
    कैरों पांडों दोनों मरे त्रिया कारण हुया जंग,<br>
    इन्द्र चन्दा दोनों चाले अहिल्या से करने भोग,<br>
    चन्दा कै लगी थी स्याही इन्द्र कै हुया था रोग,<br>
    उद्यालक नै नारी कारण खाक मैं मिलाया योग,<br>
    सब मारे आर और पार हैं, दो नैन प्राण के घाती  ।।2।<br><br>

    योगी और बैरागी मारे कामनी नै करकै तंग,<br>
    ओरां नै सिखावैं ज्ञान त्रिया का मत करो संग,<br>
    दीखणैं मैं योगी दीखैं बरतणें मैं और ही ढंग,<br>
    मुंड़ का मुण्डावैं घणें शीश पै रखावैं झुंड,<br>
    देखे हैं फकीर हमनैं होते बिल्कुल रूंड मुंड,<br>
    गोली गन्डे झाड़े और झपटाँ का भी राखैं फंड,<br>
    लमपट कामी ठग जार हैं, चेली संग काना बाती  ।।3।<br><br>

    शूरे पूरे छत्री मारे वेद पाठी विपर जाण,<br>
    बड़े-2 ज्ञानियों की त्रिया नै करी है हाण,<br>
    बन्दर का बणाया मुख नारद की बिगाड़ी श्यान,<br>
    थोथा तो जतावैं ज्ञान झूठे हैं लवाड़ी जौंण,<br>
    ब्रह्मा की भी मति हड़ी औरों की तै गति कौण,<br>
    ऐसा वृक्ष नहीं जिसकै लखमीचन्द लगी ना पौंन,<br>
    आगै पीछै सभी खवार हैं, कुछ कहणे मैं ना आती  ।।4।<br><br>

</font>
</body>








</html>