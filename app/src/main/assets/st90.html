<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब साधू जी ताराचंद को घर चलने हेतु मना कर देते हैं। फिर दुबारा से सेठ जी विनती करते हैं और क्या कहते है।</b><br><br>

    आऐ-गये अतिथि के बदलै, दुख-सुख भर जाणै सै,<br>
    चलो ऋषि बेफ़िक्र घ हम सेवा कर जाणै सै ।। टेक ।।<br><br>

    जगत सेठ ताराचंद नै, कदे जग मै कहया करैं थै,<br>
    ताराचंद इस दुनियां के, सब आनन्द सहया करैं थे,<br>
    शील-शांति दया-धर्म, मेरे दिल में रहया करैं थे,<br>
    भण्डारे भरपूर रहै थे, न्यूं ईश्वर दया करैं थे,<br>
    किसे की आत्मा नही सताई, हम इतने भी डर जाणै सै।।1।।<br><br>

    कदे तै ताराचंद दुनियां के, जहाज खरीदा होगा,<br>
    पर इस मोके पै टूकड़े तक का, आप नदीदा होग्या,<br>
    भूखे मरते टल्ला करते, मुश्किल सीधा होग्या,<br>
    थारी मेहर फिरी तै हटके बसै दिल्ली, मेरै सही यकिदा होग्या,<br>
    धर्म कै ऊपर चलते-2 हम डूब कै तिर जाणै सै।।2।।<br><br>

    जिसा मैं सेवक उसी मेरी सेठाणी, हिये नरम आली सै,<br>
    सुबह उठ स्नान करै, वा नेम धर्म आली सै,<br>
    आऐ-गये की टहल करै, वा ल्हाज-शर्म आली सै,<br>
    तनै राम समझकै बात पूछले, जो खास महरम आली सै,<br>
    जै टोटे मै ना रिजक मिलै तै, हम घास भी चर जाणै सै।।3।।<br><br>

    हाथ जोड कै अर्ज करूं सूं, ना और कोए दगा बाजी,<br>
    मनै अपने कैसी मिली सेठाणी, आधे अंग की सांझी,<br>
    दूनियां मै ठग बहुत फिरै सै, पाप करणियां पाजी,<br>
    लख्मीचन्द अपणे सतगुरु की, सेवा करकै राजी,<br>
    ऋषि जिसी मन में थी उसी कहदी, आगै हर की हर जाणैं सै।।4।।<br><br>





</font>
</body>








</html>