<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

   <b> वार्ता :- राजा और राणी दोनो की एक सलाह हो गई, तो फिर राजा भीमसैन ने दमयन्ती के स्वयंबर की घोषणा करदी। स्वंयबर की घोषणा मिलते ही नारद जी स्वर्ग में इन्द्र के पास गए, वहां उस समय इन्द्र सहित अग्नि, वरूण और यमराज उपस्थित थे। नारदजी स्वयंबर का कैसे वर्णन करते है।</b><br><br>

    भीमसैन नै रचा स्वंयवर, राजाओं के मण्डल छागे,<br>
    नारद ऋषि इन्द्र कै आगै, स्वर्ग मै जिकर करण लागे ।। टेक ।।<br><br>

    एक दिन राजा भीमसैन की, ऋषियों से फरयाद हुई,<br>
    ऋषियों ने यज्ञ रचया, पुत्रेष्टि पूर्ण हवन मर्याद हुई,<br>
    यज्ञ हवन से तीन पुत्र, एक पुत्री चार औलाद हुई,<br>
    इन्द्राणी, ब्रह्माणी, लक्ष्मी रूप में सबसे बाध हुई,<br>
    जो कोए दमयन्ती नै ब्याहले, उसके फेर निमत जागे ।।1।।<br><br>

    वरूण-इन्द्र यम-अग्नि, स्वर्ग तै चार देवता मिल चाले,<br>
    सबके दिल मै यही चाव था, कि दमयन्ती मुझको ब्याहले,<br>
    यह भी गुमान था म्हारे रहते, कौण मनुष्य जो परणाले,<br>
    प्रारब्ध उद्योग करे बिन, कौण शख्स पदवी पाले,<br>
    पूर्व-पश्चिम उतर-दक्षिण तैं, सब राजे आवैं भागे ।।2।।<br><br>

    हंस के कहणे से राजा नल भी, दमयन्ती को चाहता था,<br>
    यज्ञ-हवन से पित्तीर प्रसन्न कर, ज्ञान-दान सत दाता था,<br>
    गऊ-ब्राह्मण साधु को प्रसन्न कर, सबसे वर पाता था,<br>
    अर्थ सजाकर पवन बेग से, कुन्दनपुर को जाता था,<br>
    रास्ते मैं मिले चार देवता, उधर से राजा नल आगे ।।3।।<br><br>

    कामदेव केसी छवी स्वरूप, सूर्य के तेज ज्यूं नजर पड़या,<br>
    हुऐ निराश देवता सारे, नल को देख कै मान झड़या,<br>
    तूं सत्यवादी राजा नल है, सिद्ध कर म्हारा काज अड़या,<br>
    लख्मीचन्द कहै इतनी सुणकै, हाथ जोड़ नल हुआ खड़या,<br>
    नल जैसे सत्यवादी बन्दे, फेर मोक्ष का पद पागे ।।4।।<br><br>




</font>
</body>








</html>