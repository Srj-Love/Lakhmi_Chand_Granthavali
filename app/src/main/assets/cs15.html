<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- अब सोमवती चापसिंह की बात सुनकर क्या कहती है।</b><br><br>


    सांस-सुसर और नणंद-पति, सब जगह समझती तुमनै,<br>
    मैं पतिव्रता बीर सजन, जाणूं सूं धर्म किस्म नै ।। टेक ।।<br><br>

    जो बाळम की दास स्त्री, सदा ऊंच-नीच नै तोळै,<br>
    चाहे आठूं पहर उदास रहै, पर साजन तैं हंसकै बोळै,<br>
    लड़ै ना झगड़ै चुगली ना चोरी, ना कितै फिरती डोळै,<br>
    आये गये की शर्म करै, नित्य रहणा परदे ओळै,<br>
    दरखत समान सब मनुष्य समझकै, सोचूंगी पति धर्म नै ।।1।।<br><br>

    नही गुमान रूप-धन घर का, और ना-ऐ उछलकै चाळै,<br>
    पति के बदले भीड़ पड़ी मै, ज्यान देण की भी शाळै,<br>
    पुरूष बिराणा बाप बराबर, ना कदे दिल हाळै,<br>
    मंगता आज्या तै पर्दा करकै, भीख जरूरी घाळै,<br>
    मंगता के जाणै नफे-टोटे और, घर के धन घणें-कम नै ।।2।।<br><br>

    बख्त उठकै धन्धै लागै, पति नै न्हवाकै न्हाणा,<br>
    धोती करकै करै रसोई, यो पतिव्रता का बाणा,<br>
    साजन नै परमेश्वर समझै, उसके ही गुण गाणा,<br>
    जीम झूठकै पति चल्या जा, पाछै भोजन खाणा,<br>
    ओढ-पहरकै सादेपण तै, हाजिर करदे दम नै ।।3।।<br><br>

    मानसिंह सतगुरू की सेवा, शिष्य लख्मीचन्द करण नै,<br>
    शिष्य नै सतगुरू, सती नै बाळम, पूजण लायक चरण नै,<br>
    दुनियां भरी पड़ी अवगुण की, एक सांगी नाम धरण नै,<br>
    झूठी दे कै शाबाशी, ये इब होज्यां ऊत मरण नै,<br>
    बहोत कहैं प्रचार बिना ना, स्वाद आवंता हमनै ।।4।।<br><br>

</font>
</body>








</html>