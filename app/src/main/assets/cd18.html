<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>दोनुवां में तै एक काम कर पिछला दर्द भुलादे,<br>
    चन्दकिरण का महल बता ना आग चिता में लादे  ।।टेक।<br><br></b>

    और सहारा ना दिखया बस लिया तेरा शरणा सै<br>
    इसमें उक चूक ना रहणी जो विध्ना नै बरणा सै,<br>
    मैं छतरी सूं हठ का पूरा जी कै के करणा सै,<br>
    कै तै फेटू चन्दकिरण तै,  ना जल कै मरणा सै,<br>
    होगा धर्म तेरा ताई री, एक जीव की ज्यान बचादे ।।1।<br><br>

    करूं गुजारा गरीब नगर में जिगर छो लिए मतना रे,<br>
    धर्म करम का भेद समझ कै घाट तोलिए मतना रे,<br>
    अपनी मेरी इन बातां का भेद खोलिए मतना रे,<br>
    चुपका-2 पीछै आज्या कती बोलिए मतना रे,<br>
    एक आरणा जड़ैं गेरू उड़ै चौक में पैर जमादे  ।।2।<br><br>
    दिल का दूर अन्धेरा करकै किसा करया प्रकाश तनै,<br>
    मेरे पै असहान आज यो कर दिया ताई खास तनै,<br>
    एक परदेशी माणस की पूरी कर दी आस तनै,<br>
    मेरे जीवण का ब्योंत बणा दिया वा ताई शाबास तनै<br>
    राम करै तू जुग जुग जियों निभा दिए सब कायदे ।।3।<br><br>

    आगै-आगै चालिए ताई तूं करिये काम होशयारी का,<br>
    सोच समझ कै पां धरिए तनै बेरा नगरी सारी का,<br>
    चाल कै महल बतादे चन्दकिरण राजदुलारी का,<br>
    जड़ै आरणा तू गेरै उड़ै महल समझलूं प्यारी का,<br>
    फेर लखमीचन्द ना हटै हटाया तू एक बै जगह दिखादे ।।4।<br><br>


</font>
</body>








</html>