<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    देख्या चन्द किरण का महल, बाबा नै ली मार पलाथी ।। टेक।<br><br>

    गाऊँ झूठे नागड़ रागड़ खागड़ की ज्यू टाड रहा,<br>
    हुए बाहर नगर तै सुरती हर तै घर तै फोटू काढ रहा,<br>
    करूं शोर शराबा तुरन्त खराबा बाबा चिमटा गाड रहा,<br>
    जब गई दीख मेरै बली डीक तूं घाल दे भीख भिखारी मैं,<br>
    किसे मीठे बोल दई काया छोल रही कोयल कूक अटारी मैं,<br>
    क्यूं ना ब्याह करवावै लाल खिलावै के थ्या वै मजा कवारी मैं,<br>
    कदे ना चाले जुड़ा कै बहल, कदे ना लाए घूंघट गाती  ।।1।<br><br>

    लिहाज करैं थे ताज धरैं थे राज करैं थे घर उपर,<br>
    सुण प्रेम नड़ी मेरै नाग लड़ी बिखा पड़ी नर उपर,<br>
    सुण फोटू आली झड़गी लाली लटा बढ़ाली सिर उपर,<br>
    महिमा बाणी कोन्यां जाणी मार राणी तै होड आया,<br>
    बण मुद्रा आला ली मृग छाला काला काम्बल ओढ़ आया,<br>
    मेरी अक्ल वही के कसर रही मैं कईं-कईं पहरानी छोड़ आया<br>
    कदे मसलूं था अतर फलैल, थे पायां में बूंट बिलाती ।।2।<br><br>

    घर तै लिकड़गे नक्शे- झड़गे छाले पड़गे पायां में,<br>
    घटग्या बल तै ना बोलू छल तै बड़ी मुश्किल तै आया मैं,<br>
    सुण फोटू आली झड़गी लाली राख रमाली काया मैं,<br>
    किस्मत सोगी कांड़े बोगी कुछ तेरी खोगी तस्वीर मनैं,<br>
    हम नाथ नये बड़े कष्ट सहे गए मार अदा के तीर मनैं<br>
    हुये कईं बरस रहा तरस तू दर्श दे दिये बीर मनैं,<br>
    बाबा कर रहा धूणे पै फैल, जाणूं कोए मदिरा पी रहा हाथी ।।3।<br><br>

    मैं चला कुराह मेरै लगा छुरा माशूक बुरा हो दुनियां में,<br>
    मैं रहा शिशक मेरै लगी चश्क इश्क मूढ ना गुनियां में,<br>
    मेरी याहे नीत कद होगी जीत रही बीत ऋषि और मुनियां में ,<br>
    आशिक मिलता हाथ मसलता चलता बाबा हार रहा,<br>
    क्यूं ना मुट्ठी भीचै डोरी खींचै झांखी नीचै यार रहा,<br>
    सुण चन्दकिरण मालिक की शरण चमटे तै चरण चुचकार रहा,<br>
    लखमीचन्द कर दुनियां की शैल, हिम्मत का राम हिमाती ।।4।<br><br>


</font>
</body>








</html>