<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




    चौड़ै कालर फूट लिया, यो भाण्डा थारै भ्रम का,<br>
    धक्के देकै त्हादो नै, इब के सै काम शर्म का ।। टेक ।।<br><br>

    ढले बिना तै मूल रहै ना, जो कर्मा का पासा सै,<br>
    कहो सेठ तैं चाल्या जा, इब क्या की आशा सै,<br>
    ब्याह तै हो सै बना-बनी का, और झूठा रासा सै,<br>
    सिंगलद्वीप मैं ठहरण तै, इब टूकड़े की सांसा सै,<br>
    एक बख्त खा लिया प्रेम तैं, जो टूकड़ा थारे कर्म का।।1।।<br><br>

    ये दो काम होया करै ब्याह मै, बारोठी और फेरे,<br>
    धर्म छोडकै अधर्म करते, जग मै लोग भतेरे,<br>
    रात नै रंग बसंत ऋतु पर, दिन मै घोर अंधेरे,<br>
    गधे के सिर पै मौड़ बांधकै, बणै बटेऊ मेरे,<br>
    ब्याह करवाकै साजन ताह दिया, कुढ़ा देख नरम का।।2।।<br><br>

    लोभी और लालची बन्दे, भोगैं नरक निशानी,<br>
    सेठ जाण कै करीं रसोई, करकै सतपकवानी,<br>
    ब्याह शादी हो ढोल कै डंकै, इसमै भी बेईमानी,<br>
    धोखा करकै हाथ घाल दिया, सेठ की इज्जत कान्ही,<br>
    प्राचीन मर्यादा तोड़ दी, कर दिया नाश धर्म का।।3।।<br><br>

    इसी कार तै दूनियां के म्हां, चोर और जार करै सै,<br>
    एक बनड़ी के दो बनड़े, कौड त्यौहार करै सै,<br>
    मात-पिता बेटी का संकल्प, एक ही बार करै सै,<br>
    लख्मीचन्द धर्म की चर्चा, सब नर-नार करै सै,<br>
    मरती बरियां धेल्ला ना उठै, आदम देह चर्म का।।4।।<br><br>




</font>
</body>








</html>