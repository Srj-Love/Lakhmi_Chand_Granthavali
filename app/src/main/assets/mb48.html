<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता :- बान्दी मीरा को मनाती है :-</b><br><br>


    भाई पणे का नेग छोड़ दे याहे कसूती बात<br>
    जोड़े में मिल चाल्या करिये पिया जी के साथ  ।।टेक।<br><br>

    हम राजी तेरा दर्जा शिखर करे तै , क्यूं नाक चढावै जिकर करे तै,<br>
    रात दिन का फिकर करे तै, फूक लेगी गात ।।1।<br><br>

    <b>मीरा :-<br></b>

    बान्दी क्यों झूठा जंग झोवै सै, क्यूं प्यारी बण कै मन मोहवै सै ,<br>
    जो जाण कै पूंजी खोवै सै, वो रोया करै दिन रात  ।।2।<br><br>

    <b> बान्दी :-<br></b>

    बणा देगा सब की सरदार, वो ना तेरे कहे तै बाहर,<br>
    मीरा करले नै सिंगार, पहर कै नो बुल्कां की नाथ  ।।3।<br><br>
    <b>मीरा :-<br></b>

    डाट री एक ठिकाणै दम नै , शील शान्ति खींच कै गम नै,<br>
    हार सिंगार बणया रहो तमनै, यूं हमनै कुरड़ी का खात   ।।4।<br><br>
    <b>बान्दी :-<br></b>

    हे मीरा एक दिन जी लिकड़ज्यागा, मन पक्षी पास पकड़ज्यागा<br>
    हे यू सुकड़ज्यागा तन केले केसा पात  ।।5।<br><br>

    <b> मीरा :-<br></b>

    रहूंगी प्राण पति की प्यारी, मैं नहीं कहे प्रण तै हारी,<br>
    मेरे पति सैं गिरवर धारी, ना झूठ बोलती बात  ।।6।<br><br>





    <b>बान्दी :-<br></b>

    और सब झगड़े करदे बन्द, पिया की भक्ति मैं आनन्द,<br>
    लखमीचन्द गुरु के आगै जोड़ लिये हाथ  ।।7।<br><br>

                            <b> मीरा :-<br></b>

    लखमीचन्द का कहणा सही सै, यो सतसंग तै कहीं कहीं सै ,<br>
    मेरे अन्तःकरण में भेद नहीं सै,  बीर मर्द का गात  ।।8।<br><br>


</font>
</body>








</html>