<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">
    न्हां धो कै सिर करवाले, तनैं साजन घर जाणा सै,<br>
    भरी प्रेम मै आज किसा दिन, मुश्किल तै आणा सै ।। टेक ।।<br><br>

    घरां जमाई आवण की, भर उमंग बधाई बांटू,<br>
    चंरणाव्रत बणां पा धोकै, अमृत कर रस चाटूं,<br>
    एक दो बर तै उपरले मन तै, घालण तै भी नाटूं,<br>
    स्याणी बेटी जवान जमाई, पीहऱ मै ना डाटूं,<br>
    जाइए हसंणी हंस की गैल्या, तेरा जित पाणी-दाणां सै ।।1।।<br><br>

    तीलां के बुगचे गहणा के डिब्बे, ठोक-ठोक भर राखे,<br>
    डौले बांदी धन माया के, इंतजाम कर राखे,<br>
    जितने फर्ज बाहण-बेटी के, एक नहीं सिर राखे,<br>
    हीरे-पन्ने मोहर-अशर्फी, लाल मंगा धर राखे,<br>
    देखकै दुनियां खुश होज्या, मनै इसा रंग लाणां सै ।।2।।<br><br>

    जैसे जनक के घर पै रंग चाव थे, दशरथ सुत ब्याहवण के,<br>
    श्री रामचंद्र रक्षक दुनियां के, दुश्मन खुद रावण के,<br>
    जैसे वृषभान भी भूखे थे, कृष्ण दर्शन पावण के,<br>
    मैं भी सौ-सौ सुकर मनाऊं, घरां चापसिंह आवण के,<br>
    दीन जाणकै दर्शन दे दिये, यू अकलमंद स्याणां सै ।।3।।<br><br>

    घर-वर टोह कै धन दे दिया, तकदीर नहीं बांची सै,<br>
    भगती बिना फलै ना फुलै, या हरी बेल काच्ची सै,<br>
    जो बिधना नै लिखी भाग मै, वा ऐ बात साच्ची सै,<br>
    स्याणी नणंद बाहण और बेटी तै, अपणे घंरा आच्छी सै,<br>
    कहै लख्मीचन्द साज मै मिलकै, हर का गुण गाणा सै ।।4।।<br><br>


</font>
</body>








</html>