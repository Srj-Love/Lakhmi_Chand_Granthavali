<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>गऊ ब्राह्मण साधु की सेवा मैं हित-चित से आनन्द से,<br>
    आज काहल के बख्त नै देखें कृष्ण लखमीचन्द सैं  ।।टेक।<br><br></b>
    खटकड़ तै परवा की ढ़ब मैं सदाब्रत चलरया सै,<br>
    कोढ़ी कंगले लंगड़े लूलां तक का दुख टलरया सै,<br>
    ब्राह्मण लोग आनन्द से रहते वेद पाठ चलरया सै,<br>
    हो दूर अन्धेरा ज्ञान का दीपक जाटी में बलरया से,<br>
    धर्म सनातन जगा दिया इब पाप की वृद्धी बन्द सै  ।।1।<br><br>

    कुए बावड़ी धर्मशाला और प्याऊ तलक सम्भालै,<br>
    गऊओं के दुख दूर करै सै जित-2  डेरा डालै<br>
    पढ़े लिखे बिन वेद नै समझै धर्म कै मार्ग चालै,<br>
    हट कै मन्दिर फेर चिणा दिए धजा शिखर मै हालै,<br>
    जो लखमीचन्द नै सिर्फ सांगी समझै उसकी बुद्धी मन्द सै ।।2।<br><br>



    मोर मुकट पीताम्बर थारी इसा कवि जगत मैं होग्या,<br>
    दूर अन्धेरा करया दूसरा रवि जगत मैं होग्या,<br>
    चित्र सैन गन्धर्व से बढ़ कै कवि जगत मैं होग्या,<br>
    व्यास पुत्र शुकदेव सा त्यागी अभी जगत मै होग्या,<br>
    ये लखमीचन्द तो मनुष्य नहीं यो तै नन्द बालमुकन्द सै  ।।3।<br><br>

    राधा रूकमण गोपनियां संग रास करणियां यो सै,<br>
    गऊ ब्राह्मण साधु की सेवा खास करणियां यो सै,<br>
    सब जीवां के घट-घट भीतर बास करणियां यो सै,<br>
    दंत वकर शिशपाल कंस का नाश करणियां यो सै,<br>
    कहै देबीराम भजन से कटता जो जन्म मरण का फन्द सै  ।।4।<br><br>


</font>
</body>








</html>