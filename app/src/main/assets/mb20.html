<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता :- दूसरी चिट्ठी राजा मृतभूप के नाम लिखता है । उस चिट्ठी का मजबून क्या था । :-</b><br><br>


    श्याणी बेटी घरां कंवारी तेरे कुल कै लाणा होगा,<br>
    मात-पिता सिर भार चढै फेर कडै ठिकाणा होगा ।। टेक।<br><br>

    श्याणी बेटी घरां राखरा ध्यान कडै फिररा सै,<br>
    इतना भारी घडा पाप का क्यों ठाडा भररया सै,<br>
    पाप रूप का बान्ध भरोटा क्यों सिर पै धररया सै,<br>
    घर वर टोहकै ब्याह देणी थी क्यों जिवता मररया सै,<br>
    भाईयां की पंचायत जुडै उडै तनै शरमाणा होगा  ।।1।<br><br>

    इसनै जन्म लिया गर्भ तै या खुद भगवान नहीं सै,<br>
    समय पै आकै कुकर्म रचदे क्यूं बेईमान नहीं सै,<br>
    साधू मोडे़ घरां पड़े रहै तनै कुछ पहचान नहीं सै,<br>
    टुकड़े खा-खा पेट पालता तनै पूर्ण ज्ञान नहीं सै,<br>
    कराण फैसला धर्मराज घर सबनै जाणा होगा ।।2।<br><br>


    बड़े-2 ऋषि भागगे डरकै विषय काम तै,<br>
    ये जब चाहवैं चाहे जिसनै खोदें त्रिया घर और गाम तै,<br>
    सब रजपूति भय मानै मेरे उदयपुरी नाम तै,<br>
    इस लड़की नै ब्याहदे मेरै और के मिलैगा राम तै,<br>
    चिट्ठी देकै ब्राह्मण भेज्या तू समझाणा होगा  ।।3।<br><br>

    लखमीचन्द जैसा लिखा कलम से वैसा पास करूंगा,<br>
    कन्यादान दे राजी हो कै मैं पूर्ण आश करूंगा,<br>
    नहीं तै तेरा गढ़ तोड़ण का कोए ढंग तलाश करूंगा,<br>
    तेरे गाम किले गढ़ कोठयां का एक छन्न मैं नाश करूंगा,<br>
    कै तै डोला दे राजी तै, ना तै फेर धिंगताणां होगा ।।4।<br><br>



</font>
</body>








</html>