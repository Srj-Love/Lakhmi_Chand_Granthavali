<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">




<b>वार्ता:— राजा सुलेभान राणी की बात नहीं मानता और जल्लादों को हुक्म देता है कि जगंल में ले जाकर पूर्णमल को कत्ल कर दो। इसकी दोनों आखें निकाल लाना और दो कटोरे इसके खून से भर लाना। फिर राजा पूर्णमल से उसकी आखिरी इच्छा पूछता है और उसकी इच्छानुसार उसे अपनी मौसी नूणादे के दर्शन कराने के लिये रूपेशाह दीवान को हुक्म देता हुआ क्या कहता है।</b><br><br>

रूपेशाह पूर्ण के मरण म्य, बाकी ढाई घड़ी इसकी,<br>
जैसा कर्म करया पूर्ण नै, उसमैं नीत पड़ी इसकी ।। टेक ।।<br><br>

बारा वर्ष बेटे के प्रेम मैं, रात-दिनां ना सोया गया,<br>
मिल्या तै मारी चोट इसी, गुम होग्या ना रोया गया,<br>
मां संग बेटा इश्क कमावै, धर्म-कर्म सब खोया गया,<br>
नूणादे का रूप देख कै, पूर्ण का मन मोहया गया,<br>
कामदेव ना रहा काबू मैं, जब आंख तै आंख लड़ी इसकी ।।1।।<br><br>

हमनै भी ईश्वर के हुक्म से, दूध और नीर छणा देणा,<br>
महल से लेकै दरबारां तक, झट कनात तणा देणा,<br>
पूर्ण कहै सो राणी करदे, महल मैं हुकम सुणा देणा,<br>
राणी कहै सो पूर्ण करदे, झटपट काम बणा देणा,<br>
घड़ी दो घड़ी दर्श देण नै, सम्मुख रहै खड़ी इसकी ।।2।।<br><br>

कौण किसे नै बुरा कहै, जो किसे कै खटकता ना जागा,<br>
सीधा रस्ता साफ पड़या, यो कहीं अटकता ना जागा,<br>
पूर्णमल राणी के बहम मैं, शीश पटकता ना जागा,<br>
नूणांदे के दर्श करादयो, इसका हंस भटकता ना जागा,<br>
दर्शन करकै जा पहुंच स्वर्ग मैं, और ना दवा-जड़ी इसकी ।।3।।<br><br>

मां संग बेटा इश्क कमावै, फेर कोए बड़-छोट नहीं,<br>
साफ-साफ पूर्ण नै कहदयो, कोए पर्दा कोए ओट नहीं,<br>
कहै लखमीचन्द सच्चाई आगै, कोए अपील-रिपोर्ट नहीं,<br>
न्यूं तै मैं भी जाण गया, मेरी राणी का कोए खोट नहीं,<br>
पूर्णमल की भी खता नहीं सै, क्यूंके इश्क नै अक्ल हड़ी इसकी ।।4।।<br><br>




</body>








</html>