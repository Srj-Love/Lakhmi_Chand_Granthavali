<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता :-आगे मीरा क्या कहती है ।</b><br><br>

    बेशक तै सिर काट लिए मेरै मरण का टाला ना सै,<br>
    भगतां के दिल लग्या दुखावण तनै उतपणे का चा सै  ।।टेक।<br><br>

    बड़ी उमर के मात पिता मेरी उमर के भाई,<br>
    छोटी उमर के बेटा-बेटी मां नै विधि बताई,<br>
    गैरत खा कै मरज्यांगी के थूकैं लोग लुगाई,<br>
    मैं बोलू भाई कह कै तू करता घणी अंघाई,<br>
    जै उसा किसा नेग बतादे ना इसी बेहुदी मां सै  ।।1।<br><br>

    इसी नहीं सू चिड़ी मारां के फन्दे में घिरज्यांगी,<br>
    इसी नहीं सू तेरे बोलण तै सहज बात डरज्यांगी,<br>
    ईश्वर कै न्याय नहीं मिलै जै बचना तै फिरज्यांगी,<br>
    जाल फला कै पकड़ लई जै पल भर मैं मरज्यांगी,<br>
    मैं तै भाई कह कै बोलूं तू बहू कहै किस भा सै   ।।2।<br><br>

    खोटी कार करणिया बन्दा हृदया पाट मरैं सै,<br>
    ठाडे सर काटण की खातर जी तै घाट मरैं सै,<br>
    तेरे किसे इस दुनियां मैं कितने लाख मरैं सैं,<br>
    जै विषय वासना का भूखा तै तेरै रानी 60 मरैं सैं,<br>
    तेरी मलिन बुद्धि हुई पड़ी तू बिन तोल्या अन्न खा सै  ।।3।<br><br>

    कौन गुरू मात-पिता और कौन सुत दारा सै,<br>
    कौन किसके गल घल कै मरता कौन किसतै न्यारा सै,<br>
    नाम श्री सच्चे कृष्ण का हर का नाम प्यारा सै,<br>
    मेरा सही नेग गिरवर धारी तै झूठा जग सारा सै,<br>
    लखमीचन्द कहै अगत सम्भालो या दुनिया चाली जा सै  ।।4।<br><br>



</font>
</body>








</html>