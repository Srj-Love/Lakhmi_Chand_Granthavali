<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब हताश होकर चन्द्रगुप्त क्या सोचता है ।</b><br><br>

    पुत पराया छोटा दरजा, सारी उमर रहैगा हरजा,<br>
    सोचण लाग्या डूबकै मरज्या, कुएं म्य पड़कै ।। टेक ।।<br><br>

    जै मैं चीज गया ना लेकै, क्यूंकर रहूगां दर्द-दुख खेकै,<br>
    ताने देकै तन स्यारैंगी, घा पै नूण-मिर्च डारैगी,<br>
    भाभी ताने सौ मारैगी, बता कित जांगा लड़कै ।।1।।<br><br>

    घरां इब के मुहं लेकै जांगा, मनै बोल डाण का खागा,<br>
    आग्या वे न्यूं बोल कहैगी, काया ताने नही सहैगी,<br>
    जाण पाटती आप रहैगी, कुणबे नै तड़कै ।।2।।<br><br>

    मेरे कर्मां नै करी जाग ना, चीज मिलै मेरे इसे भाग ना,<br>
    लाग ना कूए में डूबकै मरग्या, उनके लेखै कारज सरग्या,<br>
    सारा गात जहर तै भरग्या, घींटी तक अड़कै ।।3।।<br><br>

    घर तै चाल्या भले चंगे सौंण, लागी किसी अनरिति सी हौंण,<br>
    कौंण मरण मै हो राजी, कौण बणै दुख-सुख का साझी,<br>
    एक धुणा लारया था बाबा जी, न्यून तलै बड़ कै ।।4।।<br><br>

    कहै लख्मीचन्द समय फिरणे की, सोच लई कुएं मैं गिरणे की,
    झट मरणे की सुरती धरली, निंघा उस बाबा जी की फिरली,
    चन्द्रगुप्त की कौळी भरली, जब लिकड़ै था जड़कै ।।5।।






</font>
</body>








</html>