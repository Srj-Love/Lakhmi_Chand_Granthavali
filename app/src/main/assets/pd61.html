<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



  <b>  वार्ता :- अब रणबीर पद्मावत द्वारा किए गए सभी इशारों का
    पूरा मतलब अपने दोस्त चन्द्रदत्त से पूछकर पद्मावत के महल
    की तरफ चल देता है तो क्या हुआ :-</b><br><br>

    चन्द्रदत्त की आज्ञा ले कै फेर भगवान मनाया,<br>
    चाल पड़ा रणबीर रात कर काबू में काया ।।टेक।<br><br>
    घोर अन्धेरा पृथ्वी से अम्बर मिल्या दिखाई दे था,<br>
    चला अगाड़ी फूल जोत का खिल्याम दिखाई दे था,<br>
    सत का सागर झाल का झंझट झिल्या दिखाई दे था,<br>
    सात धात की चमक चान्दणी किला दिखाई दे था,<br>
    लोहे सोना चान्दी के घर खूब लगी धन माया ।।1।<br><br>

    पांच खड़े चुपचाप कोए ना इधर उधर हिलै था,<br>
    पांच खड़े दो-घाटी पांच का दौर-ए-दौर चलै था,<br>
    हीरे पन्ने कणी मणियां पै अद्भूत नूर ढलै था,<br>
    नौ दरवाजे सात मंजिल ऊडै ज्ञान का दीप बलै था,<br>
    उस पद्मावत की झांकी के में पड़ैं थी रूप की साया ।।2।<br><br>
    ऋषि मुनि सन्यासी योगी किते त्यागी आप खड़े थे,<br>
    कहीं बुरा कहीं भला कहीं पै पुण्य और पाप खड़े थे,<br>
    धर्म कर्म पुण्य दान दया जप-तप चुपचाप खड़े थे,<br>
    कितै भूत भविष्य वर्तमान त्रिविध तीनों ताप खड़े थे,<br>
    मेर तेर और मोह ममता नै यो मिल कै खेल रचाया ।3।।<br><br>

    पांच खड़े चुपचाप कवर फिर हद से आगै बढ़ग्या,<br>
    शीशे का रंग महल देख कै फर्क गात का कढ़ग्या,<br>
    लखमीचन्द सतगुरु सेवा कर कै कोए-कोए अक्षर पढ़ग्या,<br>
    जहां दस डन्डे रहे लाग कमन्द कै पकड़ कै ऊपर चढग्या ,<br>
    सूती हूर जगावण खातिर मुंह पर तै पल्ला ठाया ।।4।<br><br>


</font>
</body>








</html>