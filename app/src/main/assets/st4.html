<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- अब हरिराम अपनी सेठानी को मन की बात कैसे बताता है।</b><br><br>

    झूठ-कपट छल बेईमानी मैं, खास करया चाहूं सूं,<br>
    ताराचंद छाती म्य खटकै, नाश करया चाहूं सूं ।। टेक ।।<br><br>

    जिन कर्मों तै इज्जत बिगड़ै, वोहे ढंग फेर देणा सै,<br>
    मण भर ज्यादा वजन मेरे तै, वो बणा सेर देणा सै,<br>
    तूं अर्धंगी तेरे आगै, सब कष्ट टेर देणा सै,<br>
    कला ऊत की चढी सिखर मै, वो तलै गेर देणा सै,<br>
    अपणे ना की सारे कै, रंग-रास करया चाहूं सूं ।।1।।<br><br>

    इसा भूल का थप्पड़ मारूं, वो बे-सोधी म्य सोज्या,<br>
    साबुण मिलज्यां मैल काटण नै, दाग जिगर के धोज्या,<br>
    हो कोए रास्ता धर्म के राह मैं, विघ्न के काटें बोज्या,<br>
    धर्म तजे तैं इज्जत बिगड़ै, वो दो धेले का होज्या,<br>
    फिरै मांगता भींख उसनै, मै दास करया चाहूं सूं ।।2।।<br><br>

    सुख तै सोऊं पैर फला कै, दुश्मन का भय भागै,<br>
    उसतै ज्यादा सेठ कहलाउं, जब मेरी किस्मत जागै,<br>
    सौदा सुत व्यवहार करण मै, वो अड़ज्या सै आगै,<br>
    मेरी इज्जत बणै उसकी बिगड़ै, जब मेरै रंग लागै,<br>
    अपणे ना की दिल्ली मै, शाबास करया चाहूं सूं ।।3।।<br><br>

    हरीराम दगा करण लागग्या, तेग दुधारा बणकै,<br>
    बहोत दिन रह लिया दिल्ली म्य, सबतै न्यारा बणकै,<br>
    सारे उसकी करै बडाई, भाईचारा बणकै,<br>
    उस पाजी का खोज मिटादूं, मित्र प्यारा बणकै,<br>
    लख्मीचन्द सतगुरू की सेवा, पास करया चाहूं सूं ।।4।।<br><br>

</font>
</body>








</html>