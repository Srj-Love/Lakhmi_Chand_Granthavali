<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:- सारी बातों को सुनने के बादे राजा सुलेभान पूर्ण को गिरफ्तार  करने के आदेश दे देते है, जब ये आवाज पूर्ण के कानों में पडी तो पूर्णमल क्या कहता है।</b><br><br>

भनक पड़ी थी कानां के म्हा, हिया उझलकै आया,<br>
चौगरदे तै घेर लिया, री! धन मौसी तेरी माया ।। टेक ।।<br><br>

इसी औरत के चाहिए थी, इन राजघरां की राणी,<br>
मैं दर्शन करण गया मौसी के, ऊँच-नीच ना जाणी,<br>
वा कितके दर्शन करकै राजी, बैरण बेटे खाणी,<br>
और किसे का दोष नहीं, मेरे पिछले कर्म की हाणी,<br>
जाण बुझ मेरा पिता डूबग्या, मैं दर्शन करण खन्दाया ।।1।।<br><br>

मैं जाणू था मां और मौसी, तरण-तारणी हों सैं,<br>
मां मौसी का ऐकै दर्जा, काज सारणी हों सै,<br>
जो ऊँच-नींच का ख्याल करै, ना व्याभिचारणी हों सै,<br>
वेद कहै बेशर्म स्त्री, परण हारणी हों सै,<br>
पिता-पूत का ख्याल करै ना, यो अपणा सै कै पराया ।।2।।<br><br>

मेरी मौसी नै करणा था, न्यूएं बेटे का मुंह काला,<br>
बेइमाने में सहम डूबगी, कोड रोप दिया चाला,<br>
भले घरां म्य आ जन्मै, कोये ओछे कर्मां आला,<br>
नीच कर्म तै ऊचं घरां का, नीच भेड़दे ताला,<br>
जैसे मेरी मौसी ने इस घर का, कती नाश कराणा चाहया ।।3।।<br><br>

बड़े पुरूष के साथ रहै कोये, छोटा नहीं कहावै,<br>
भले पुरूष का सत्संग कर कोये, खोटा नहीं कहावै,<br>
ले कै दे कर्जा तारै तै, कदे टोटा नहीं कहावै,<br>
बूरे कर्म तै इज्जत बन्द कोए, मोटा नहीं कहावै,<br>
लखमीचन्द मौसी के दर्शन करकै, यो फल पाया ।।4।।<br><br>






</body>








</html>