<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<p><b>वार्ता:—  सावित्री के यह कहने पर कि मैं भी साथ चलूंगी तो यमराज ने कहा कि अभी तुम्हारा वक्त बाकी है, जिसका समय आ जाता है, वहीं स्वर्गलोक में जाता है। इतना कहकर यमराज सत्यवान के प्राणों को लेकर चल दिये और सावित्री भी यमराज के पीछे-पीछे चल पड़ती है । फिर दोनों के क्या सवाल-जवाब होते है|</b><br><br>

    पाछै-पाछै होली, ध्यान म्य लगी ।। टेक ।।<br><br>

    <b>यमराज :—<br></b>
    यमराज बोले थमकै, मनै तेरे मन की टोह लई,<br>
    काल बली नै ज्यान दलण की, चाक्की झोह लई,<br>
    आज तलक तनै पति के फर्ज की, गठड़ी ढोह लई,<br>
    जा तूं क्रिया कर्म करा पति के, फर्ज से उऋण हो लई,<br>
    तेरा यहां तक चलना बहुत है, तूं सत की श्यान में लगी ।।1।।<br><br>

    <b>सावित्री :—<br></b>
    पतिव्रत धर्म मेरे गुरू का कथन, मैं उस ज्ञान को लखती,<br>
    कुछ कृपा है प्रभू आप की, मैं वृथा ना बकती,<br>
    जहां जाये पति जहां चले पति, मैं वो रास्ता तकती,<br>
    पति के संग चलने से गति, मेरी रूक नहीं सकती,<br>
    जो तत्वदर्शी ऋषियों ने कहा, मैं उस ज्ञान में लगी ।।2।।<br><br>

   <b> यमराज :—<br></b>
    मित्रता का धर्म बताया, संग सात कदम चलना,<br>
    इस धर्म को लेकर सत्य कहूं, मत नेम से टलना,<br>
    बनवासी करते धर्म-कर्म, कुछ मांगते फल ना,<br>
    तत्वदर्शी लोग इसी धर्म से, चाहते ना हिलना,<br>
    तेरे पति मरण की चोट, करड़ी ज्यान मैं लगी ।।3।।<br><br>

   <b> सावित्री :—<br></b>
    सन्त जन इसी धर्म को, प्रधान कहते हैं,<br>
    दूसरे और तीसरे धर्म को, अन्जान कहते हैं,<br>
    तत्वदर्शी इसी ज्ञान को, विज्ञान कहते हैं,<br>
    मिलै इसी धर्म से परम सुख, अस्थान कहते हैं,<br>
    कहै लख्मीचंद जिनकी श्रुति,  सही भगवान मैं लगी ।।4।।<br><br>


</p>








</body>








</html>