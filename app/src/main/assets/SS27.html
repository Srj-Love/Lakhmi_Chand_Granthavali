<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<p>

 <b>वार्ता :— सत्यवान नीचे उतर कर आ गया और सावित्री ने अपने गोडयां में सिर रख लिया और क्या कहती है ।</b><br><br>

 नारद जी के कहे वचन का, ख्याल करकै,<br>
 बैठगी वा गोरी सिर नै, गोडयां मैं धरकै ।। टेक ।।<br><br>

 सुणें सै लक्षण जती सती के, पति बिन बीर की गती के,<br>
 आज बदलै पति कै, दिखाउंगी मरकै ।।1।।<br><br>

 जाणै वे उंच-नींच की कांण, जिन्हैं हो धर्म करण की बाण,<br>
 बहुत सी बीरां के प्राण, आज लिकडज्यां सै डर कै ।।2।।<br><br>

 मनै माला इष्टदेव की जपणी, कोए घडी मैं या सूरत खपणी,<br>
 पति के बदले ज्यान अपणी, दे दयूंगी पुन्न-दान करकै ।।3।।<br><br>

 बीर जो इतने दुख सहगी तै, लिकडज्या जै फन्दे मैं फहगी तै,<br>
 जै कुछ ऊक-चूक रहैगी तै, फेर होगा फैंसला हर कै ।।4।।<br><br>

 लख्मीचंद क्यूकर सरैगी, या नाव डूबैगी अक तरैगी,<br>
 बेरा ना बैरण के करैगी, मेरी दाहिनी आंख फरकै ।।5।।<br><br>

</p>





</body>








</html>