<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता:- अब सोमवती और चापसिंह मिलकर शेरखां को क्या कहते है।</b><br><br>


    फांसी तुडवावै था डूबग्या पठाण के,<br>
    पेशे तनै आवै बैरी लूट-लूट खाण के ।।टेक।।<br><br>

    हम तनै देखे उसे पा लिऐ, हम तनै मौके पै अजमा लिऐ,<br>
    मै जाणग्या तेरे दिन आ लिऐ, दुनियां मै तै जाण के ।।1।।<br><br>

    हमनै के तू अजमावै था कोरे, टूटते ना जति-सतियां के डारे,<br>
    घणे दिन होगे मर लिऐ छोरे, पतिभर्ताओं की हाण के ।।2।।<br><br>

    तुम पतिव्रत धर्म मै क्या लो, इसका मत तै सुपनै मै भी ना लो,<br>
    खुद चाचा की बेटी नै ब्याहल्यो, ना भाई सगी बहाण के ।।3।।<br><br>

    लख्मीचन्द देर मै जागै, वे जा लिऐ मोक्ष नै भागै,<br>
    जिनकै ह्रदय उपर बाण लागै, पद निर्वाण के ।।4।।<br><br>



</font>
</body>








</html>