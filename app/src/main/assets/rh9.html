<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">




<b>वार्ता:- ब्राह्मण के भेष में विश्वामित्र के पूछने पर हरिशचन्द्र ने क्या कहा !</b><br><br>


ऋषि मैं नौकर काले भंगी का, और के घणा निखार हो सै,<br>
सोच घणी मटका फूटण की, नौकर की के कार हो सै ।। टेक ।।<br><br>

मनै भाग लिखा लिया हीणा, दीखै कोए घड़ी में विष पीणां,<br>
लाभ-हाणी और मरणा-जीणा, विधना कै अख्त्यार हो सै ।।1।।<br><br>

सतगुरू जी का ज्ञान करे तै, नित उठकै पुन्न-दान करे तै,<br>
एक दमड़ी का नुकसान करे तै, कर्जदार की मार हो सै ।।2।।<br><br>

सुमरण करिये मेरे वाक का, यो चक्कर कुम्हार केसे चाक का,<br>
नोकर करदे नफा लाख का, लोग दिखावा प्यार हो सै ।।3।।<br><br>

लख्मीचन्द भेद बतादे धुर का, मुश्किल पता लगै लय-सुर का,<br>
जो ताबेदार रह सतगुर का, उसका-ऐ बेड़ा पार हो सै ।।4।।<br><br>




</body>








</html>