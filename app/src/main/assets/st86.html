<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब सेठ जी अपने मन में विचार करते हुए धीरे-धीरें उस साधु जी के धुणें पर पहुंच गए और क्या विचार करते है।</b><br><br>

    साधु जी के धूणें धौरे, पहुंच कंगाल गया,<br>
    टुक डरता-डरता, मन्दी सी चाल गया  ।। टेक ।।<br><br>

    इस बाबा जी की टहल करे तै, जाणैं फेर निमत जागै,<br>
    याणी सी उमर का सुथरी शान का, प्यारा घणां लागै,<br>
    राम जाण बाबा जी आगै, खुल सारा-ऐ हाल गया ।।1।।<br><br>

    सब की सेवा करया करूं था, दुखियां के मन ल्यूं था,<br>
    एक महीने में दान करण के, पूरे सोला दिन ल्यूं था,<br>
    मैं किस साधु पै धन ल्यूं था, मेरा-ऐ अरबां का माल गया ।।2।।<br><br>


    उनका भला कदे ना हो, जो चोरी का खाया करै,<br>
    पाप नष्ट हों उन बन्दां के, जो गंगा मै नहाया करै,<br>
    कुरड़ी का भी उदय आ जाया करै, बीत बाहरवां साल गया ।।3।।<br><br>

    लखमीचन्द सतगुरु की सेवा, अमृत रसधार घूंटज्या,<br>
    टोटे में कम इज्जत हो, प्यारां तैं मेल टूटजया,<br>
    धन मिलज्या है पूत छुटज्यां, झट हापुड़ मै ख्याल गया ।।4।।<br><br>




</font>
</body>








</html>