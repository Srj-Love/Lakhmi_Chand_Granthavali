<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता:- हार-जीत की बाजी चापसिंह और शेरखां में लगी हूई थी। चापसिंह कहने लगा, शेरखां। मै तेरी ज्यान को बख्श देता हूं, परन्तू आगे के लिये मेरी बात याद रखना। अब चापसिंह शेरखां को क्या समझाता है।</b><br><br>

    पिछला कर्म ध्यान मै ल्याणा, अपणै हाथ नही सै,<br>
    गैर बीर के मोह मै फंसणा, आछी बात नही ।। टेक ।।<br><br>

    स्वाद जीभ का रूप देखणा, यो माणस नै मारै,<br>
    इश्क की सुणकै चित मै धरले, ज्ञान की नही बिचारै,<br>
    तरहां-2 की ले खश्बोई, फिरै भरमता सारै,<br>
    गर्म-सर्द दुख-सुख ना मानै, भूख-प्यास भी हारै,<br>
    ना तै झूठे आशिक फिरै भतेरे, सुख दिन-रात नही सै ।।1।।<br><br>

    पर त्रिया से जो नर-बन्दे, इश्क कमाणा चाहवैं,<br>
    ठाढी नदी बहै नर्क की, प्यावैं और न्हावावैं,<br>
    गैर पुरूष और गैर स्त्री, जो खुश हो इश्क कमावै,<br>
    उनकी ताती मूरत कर, लोहे की अग्नि बीच तपावै,<br>
    मार-पीट कै छिन्न-भिन्न करदे, रहै जात-जमात नही सै ।।2।।<br><br>

    पर त्रिया के तजण की श्रद्धा, जै किसे नर मै हो तै,<br>
    पतिव्रता के कायदे करती, जै इसी ब्याही घर मै हो तै,<br>
    जितणी नीत बदी मै राखै, जै इतनी हर मै हो तै,<br>
    मिटज्या आवागमन राम का़, नाम जिगर मै हो तै,<br>
    भला जीव का मन मैं सोचै, अपणा गात नही सै ।।3।।<br><br>

    लख्मीचन्द कहै बुरा जमाना, सोच-समझ कै चलणा,<br>
    लुच्चे-गुण्डे बेईमाना तै, सौ-सौ कोसां टलणा,<br>
    एक नुक्ता तै लिखा वेद मै, प्यारा सेती मिलणा,<br>
    जिसतै इज्जत-धर्म बिगड़ज्या, उसकै गल नही घलणा,<br>
    यारी कै घरां जारी करणा, इसतै बत्ती घात नही सै ।।4।।<br><br>



</font>
</body>








</html>