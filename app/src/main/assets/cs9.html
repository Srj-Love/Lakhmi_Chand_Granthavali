<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- फिर चापसिंह व सोमवती आपस मे क्या बात करते है।</b><br><br>


    सोण-कसौंण हुऐ राह मै, न्यूं डाट लिया घोड़ा ।। टेक ।।<br><br>

 <b>चापसिंह:-<br></b>
    काले सर्प दो राह मै फिरगे, सौण गोरी मेरा मन्दा करगे,<br>
    मेरे मात-पिता मरगे ब्याह मै, निमत लेग्या होड़ा ।।1।।<br><br>

 <b>सोमवती:-<br></b>
    बात इब छोड़ दिये सब डर की, मिली तनै अर्ध शरीरी घर की,<br>
    जगत बसै सै हर की छां मै, पर अक्ल का सै तोड़ा ।।2।।<br><br>

 <b>चापसिंह:-<br></b>
    याद कर सारा नक्शा झड़ग्या, आज मेरै नाग बिपत का लड़ग्या,<br>
    जाणूं नूंण-मिर्च सा पड़ग्या घा मै, फूटकै नै फोड़ा ।।3।।<br><br>

 <b>सोमवती:-<br></b>
    काम चलै ना बेशर्मी तै, नाश होया करै हठधर्मी तैं,<br>
    इतनी गर्मी तै जाणैं खरसा मै, हवा भी लेगी मोड़ा ।।4।।<br><br>

 <b>चापसिंह:-<br></b>
    मुश्किल होगी मात-पिता मरकै, न्यू घणां बोलूं सूं डर-डर कै,<br>
    छोड़ू था घोड़ा भर कै चा मै, पर छूट गया कोड़ा ।।5।।<br><br>

 <b>सोमवती:-<br></b>
    कहै लख्मीचन्द बुरी ना तक लूं, तेरी मै सेवा कर-कर छक लूं,<br>
    तेरी बिकल्यूं गैल महंगे भा मै,ऊँ तै पड़ी म्य रोड़ा ।।6।।<br><br>

 <b>चापसिंह:-<br></b>
    कहै लख्मीचन्द खबर ना गत की, कद म्हारी इज्जत राखैगी पत की,<br>
    हम बैठे सत की नाव मैं, ईश्वर पार तारै जोडा ।।7।।<br><br>

</font>
</body>








</html>