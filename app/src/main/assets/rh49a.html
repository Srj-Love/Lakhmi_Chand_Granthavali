<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:- अब राजा कालिये के हुक्म से अपनी तलवार ले, राणी को मारने के लिऐ चल देता है तो क्या होता है।</b><br><br>


बण कै आज्ञाकारी चाल्या, नंगी सूत कटारी चाल्या,<br>
हरिशचन्द्र छत्रधारी चाल्या, मारूंगा उस डाण नै ।। टेक ।।<br><br>

देखै कांशी बाहर खड़ी सै, भवन मै हौंणी आण बड़ी सै,<br>
एक डाण पड़ी सै पली पलाई, न्यूं कहरे सब लोग लुगाई,<br>
माणस एक रोज का भाई, भला किततै आवै खाण नै ।।1।।<br><br>

भेद पटग्या कांशी सारी नै, कूण खोवै इज्जत म्हारी नै,<br>
कलिहारी नै क्रोध जगा दिया, क्यूकर इतना बोझ उठा लिया,<br>
साहूकार का बेटा खा लिया, जुल्म करा अन्याण नै ।।2।।<br><br>

सरै नही ठीक फर्ज तारे बिन,  नौकर बणकै काज सारे बिन,<br>
मारे बिन के तान बजै सै, छत्राणी का दूध लजै सै,<br>
बूरा आदमी नही तजै सै, बुरे कर्म की बाण नै ।।3।।<br><br>

इसके मरण मै ना कुछ अन्तर, इब ना चालै जादू-जन्त्र,<br>
लख्मीचन्द गुरू मंत्र पढग्या, गुरू का बोल जिगर मै गडग्या,<br>
जा छाती कै ऊपर चढग्या, जगह बता कित जाण नै ।।4।।<br><br>




</body>








</html>