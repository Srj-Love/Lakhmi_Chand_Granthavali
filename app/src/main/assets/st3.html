<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- अब हरिराम की सेठानी समझाती है। सेठ जी दान-पुन्न खर्चे करे बिना आदमी का नाम कैसे होगा।</b><br><br>

    दान-पुन्न खर्चे खाये बिन, बणकै पशु कमाया,<br>
    तेरा नाम कडे तै हो दुनिया मै, तूं निंदक बणया पराया ।। टेक ।।<br><br>

    मात-पिता की मरगत कै मैं, कदे लाया ना धेला,<br>
    साधु की संगत अतिथि की सेवा, ना सतगुरु का चेला,<br>
    तीर्थ व्रत यात्रा ना करी, ना संतों का मेला,<br>
    दो भाइयों में बैठ-उठ ना, घर म्य सड़ै अकेला,<br>
    कदे धी बेटी नै दमड़ी ना दी, ना खुद खेल्या-खाया ।।1।।<br><br>

    नेम-धर्म पुन्न-दान करण की, कदे ना चित मै धारी,<br>
    गायत्री का भजन करया ना, सत बणा पुजारी,<br>
    अग्नि होत्र पांच महायज्ञ, तनै गीता नहीं बेचारी,<br>
    शुद्रो वाले काम करे, शुभ कर्म कै ठोकर मारी,<br>
    पाप का माल भरया कोठी मैं, ना पुण्य मै पैसा लाया ।।2।।<br><br>


    मान-बड़ाई काम-क्रोध मद, लोभ-मोह से डरणा,<br>
    हानि-लाभ तज बैर भाव, एक ले ईश्वर का सरणा,<br>
    अभय रहै भय ना दे किसी को,भवसागर से तरणा,<br>
    चित्त की वृत्ति करो समाहित, ठीक यकीदा करणा,<br>
    सर्व आत्मा एक समझ कै, जब खुद पारथ चाहिए सै,<br>

    लख्मीचन्द धर्म करे बिन, यो धन गारत चाहिए सै,<br>
    इज्जतबंद बनण की खातिर, पुरुषार्थ चाहिए सै,<br>
    नीच-दुष्ट छलियां खातर, महाभारत चाहिए सै,<br>
    श्रीकृष्ण की दया मारणिया, खुद पार्थ चाहिए सै<br>
    चार वेद भगवान स्वरूप का, गुण गीता नै गाया ।।4।।<br><br>

</font>
</body>








</html>