<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- सभी नगर की औरत मीरा का रंग रूप देखकर सब
    प्रशंसा करती हैं और मीरां को समझाती हैं कि पति चाहे
    जैसा भी (अन्धां, लंगड़ा, लूला, काणां, काला) मिल जाये तो
    भी स्त्री ने भगवान का सुकर मनाणां चाहिये । अब वह
    औरत मीरा को कैसे समझा रही हैं :-</b><br><br>



    नई बहू नै ब्याह चाले में सौ सुख चाहया करैं  सैं,<br>
    भले घरां के सास सुसर सौ बानी लाया करें सै   ।।टेक।<br><br>

    जिस दिन पिता सगाई करदे, हो लक्षण बीर सती का,<br>
    सच्चे दिल से भजन करूं, कद दर्शन करूं पति का,<br>
    किसे भागवान नै साजन मिलज्या, मूर्ख मूढ मति का,<br>
    किसे भागवान नै दर्शन होज्यां, उजले मर्द जती का,<br>
    लंगड़े लूले काणे काले का, बहू शुकर मनाया करैं सैं  ।।1।<br><br>

    जै मूर्ख भी पलै पडज्या, कहैं अकलबन्द चातर,<br>
    तेरी बुद्वि पै पडगे बान्दी, क्यूं  सौ-सौ मण के पाथर,<br>
    दुनियां कहै आया करै बहू अगत चलावण खातर,<br>
    ओढ पहर कै इसी लागै जाणू इन्द्र सभा की पातर,<br>
    राजघंरा मैं बान्दी हों सैं के बहू कमाया करैं सैं  ।।2।<br><br>

    लंगड़ी लूली काणी हो जै बहू गात की बोदी,<br>
    कै तै सासू आप सम्भालै ना सुसरा घर का मोदी,<br>
    ओढण पहरण खाण पीण की जै नहीं बहू नै सोधी,<br>
    वा तै घर के दूर दलद्र करदे जब लाल खिलावै गोदी,<br>
    जै फूहड़ भी गल मैं घलज्या  तै के घर तै तहाया करैं सैं  ।।3।<br><br>

    लखमीचन्द कहै पार बसावै बहू सूती नहीं जगाणी चाहिए,<br>
    नई बहू नै ब्याह चाले मैं ताता पाणी चाहिए,<br>
    घी मीठे तै नाक चढावै जब समझाणी चाहिए,<br>
    सोच समझ कै राह रस्ते सिर लखण लाणी चाहिए,<br>
    फेर दस दिन पाछै बहु बड़ां के पैर दबाया करैं सैं   ।।4।<br><br>




</font>
</body>








</html>