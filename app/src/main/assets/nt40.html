<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- अब मालण आगे क्या जवाब देती है ।</b><br><br>

    बाग जनाना ठहर ना सकते गैर आदमी आवण आले,<br>
    धोखा दे कै माल लूटले , इज्जतदार बतावण आले  ।। टेक।<br><br>

    तेरै के हो रहा सै मर्ज बाल मैं,  चाल्या जा ना बकूंगी गाल मैं ,<br>
    तेरा काल सै तेरी आल मैं , चोर की ढाल लखावण आले ।।1।<br><br>

    हम के किसे का एतबार करया करैं, न्यूं के फन्दे बीच घिरा करैं,<br>
    पिट छित कै हां भरा करैं सैं, चीज पराई ठावण आले  ।।2।<br><br>

    सतगुरु जी तै ज्ञान लिया करैं, नित उठ कै पुनदान किया करैं,<br>
    तड़फ-2  कै ज्यान दिया करैं, गरीब कर टूक छुटावण आले  ।।3।<br><br>

    लखमीचन्द कहै बहुत चले गए, काल की चक्की बीच दले गए<br>
    रोक-टोक बिन पार चले गए, ईश्वर का गुण गावण आले  ।।4।<br><br>


</font>
</body>








</html>