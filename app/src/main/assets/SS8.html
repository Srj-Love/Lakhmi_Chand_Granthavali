<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<p><b>वार्ता:— सज्जनों सावित्री रथ में बैठकर अपना पति ढूंढने के लिये चल पडी, चलते-2 एक गहरे वन में पहुंच गई। वहां एक ऋषि का आश्रम था । जहां राजा दयुमतसैन अपनी रानी के साथ निर्वासान के दिन काट रहा था । उनका राज दुश्मनों ने छीन लिया था। वह दोनों अन्धे हो गए थे। उनका लडका सत्यवान लकडी काट कर उनको गुजारा चला रहा था। तब सावित्री ने सत्यवान को वन में लकडी काटते देखा कि पहली नजर में ही वह उसके दिल को भा गया। वह अपने मन ही मन उसके गुणों की प्रशंसा करके क्या कहने लगी ।</b><br><br>
    हे प्रभू मन मोहवण नै, या मूर्त कडे तै तारी ।। टेक ।।<br><br>

    रूपवान-गुणवान, बुद्धि से विचार करै,<br>
    क्षमा और तेजवान, शान्ति को सार करै,<br>
    शीलवन्त-दयावान, दर्शनों से प्यार करै,<br>
    ऋग्वेद-सामवेद, हर्दय में ही वास तेरै,<br>
    शिक्षा-कल्प व्याकरण-ज्योतिष, निरूक्त छन्द पास तेरै,<br>
    अठारह पुराण श्रुति-स्मृति, सभी कण्ठ इतिहास तेरै,<br>
    सत पत गोपत चौदह विद्या, लई सीख कडे तै सारी ।।1।।<br><br>

    मीठी-2 प्यारी लागै, गूंज रही बोल तेरी,<br>
    मोटे नैन चोड़ा माथा, लम्बी गर्दन गोल तेरी,<br>
    तीरां के निशाने मारै, भुजा है सुडोल तेरी,<br>
    चेहरे की गोलाई कैसी, चन्द्रमा सी खिली हुई,<br>
    दान्तों की बत्तीसी जैसे, सन्धि करकै मिली हुई,<br>
    शेरां जैसी चाल कैसे, मन्द-2 ढली हुई,<br>
    मैं कईं बर बोलूं जब एकबै बोलै, मनै यो दुखडा सै भारी ।।2।।<br><br>

    शस्त्रों को जानकर, दुश्मन से ना डरणे वाला,<br>
    ब्राह्मणों का सच्चा सेवक, यज्ञ-हवन करणे वाला,<br>
    सत्य के विषय में शीश, काट कै धरणे वाला,<br>
    दानियों मैं दानवीर, दधिचि सा जान लिया,<br>
    संकीर्ति के पुत्र, रन्तिदेव केसा मान लिया,<br>
    सभी को नवाकै शीश, ऋषियां धोरै ज्ञान लिया,<br>
    मैं होली तेरे चरणा की दासी, रहूं बणै कै आज्ञाकारी ।।3।<br><br>

    धडकने का नाम नहीं, ह्रदय है गम्भीर तेरा,<br>
    दोनूं रान मिली हुई, ठुकमा है शरीर तेरा,<br>
    सामना करैगा कौण, युद्ध के म्हा वीर तेरा,<br>
    इष्टदेव की दया तै तनै, रिद्धि-सिद्धि सिद्ध करी,<br>
    पृथ्वी का भार तारया, मर्यादा मैं हद करी,<br>
    भलाई के बदले बुराई, लख्मीचंद तनै कद करी,<br>
    ले ले जन्म जगत मैं फिरग्ये, सब अप-अपणी बारी ।।4।।<br><br>

</p>




</body>








</html>