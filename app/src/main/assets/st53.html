<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">





   <b> वार्ता:- जहाज चलता रहा अब चन्द्रगुप्त और धर्ममालकी आपस मे बाते करने लगे। एक दुसरे परिवार के बारे मे क्या पूछते है।</b><br><br>

    किसे सभा के मात-पिता और किसे सभा के भाई,<br>
    किस रंग ढंग से करो गुजारा बूझै सै थारी ब्याही ।। टेक ।।<br><br>

 <b>धर्ममालकी:-<br></b>
    या तै मैं भी जाण गई, तुम जहाज भी भरया करो सो,<br>
    सौदा सुत्त व्यवहार सा करते, जग मै फिरया करो सो,<br>
    गऊ ब्रह्मण साधू की सेवा, यज्ञ भी करया करो सो,<br>
    मात-पिता के चरणां के मैं, सिर भी धरया करो सो,<br>
    आपस मैं थारा प्रेम भी सै अक ना, निन्दा छोड पराई।।1।।<br><br>

  <b>चन्द्रगुप्त:-<br></b>
    किसे मुल्क में दगाबाज, ठग चोर और जार घणे सैं,<br>
    म्हारै गऊ-ब्रह्माण साधू की सेवा मै, खुश नर-नार घणे सैं,<br>
    सिंगलद्वीप मैं एक घर थारा, बाकी ताबेदार घणे सैं,<br>
    म्हारे हरियाणे मै जमीदार, घर साहूकार घणे सैं,<br>
    मात-पिता आगै बेटा-बेटी, राखैं बोलण तलक समाई।।2।।<br><br>

   <b>धर्ममालकी<br></b>
    शहर के अन्दर दुर्गे का मन्दिर, भवन भी हुआ करै सै,<br>
    तीर्थ व्रत यात्रा के मै, गमन भी होया करै सै,<br>
    कुऐ-प्याऊ धर्मशाला पै, हरा चमन भी होया करै सैं,<br>
    संधया तर्पण गायत्री का, हवन भी होया करै सै,<br>
    ठाडे-हीणें गरीबा की सब, सोच्या करै भलाई।।3।।<br><br>

    <b>चन्द्रगुप्त:-<br></b>
    म्हारे हरियाणे मै कुकर्म करते, वैं बेईमान मरै सैं,<br>
    चोर-जार लुच्चे-डाकू तै, सब इन्सान डरै सै,<br>
    ग्रहस्थ धर्म के पालन खात्तिर, पुन्न और दान करै सै,<br>
    तीर्थ व्रत यात्रा का म्हारै, ऋषि-मुनि ध्यान धरै सै,<br>
    खाण-पीण ओढण-पहरण की, मैं कब तक करूं बडाई।।4।।<br><br>

     <b>चन्द्रगुप्त:-<br></b>
    चैत तै ले कै फेर चैत तक, तीज त्यौहार मनाणे,<br>
    तीज सिलोने दशहरे नै, माने जा धी ध्याणे,<br>
    होई ग्यास दिवाली नै, गोवर्धन रंग जाणे,<br>
    माह-पोह मै सकरात मनावै, बसंत के गुण गाणे,<br>
    होली-दुलहन्डी सीली सातम्, आठम नै देबी माई।।5।।<br><br>

    तीज त्यौहार मनावण का, म्हारे हरियाणे में रंग सै,<br>
    चलै व्योवहार त्यौहार सर खाणा, चाहे कोए कितनाए तंग सै,<br>
    गऊ-ब्राह्मण साधू सेवा का, सारी दुनियां कै सतसंग सै,<br>
    प्यार प्रीत और लेण देण का, सबकै मना उमंग सै,<br>
    मेरे कैसे दुखिया की कीरत, लख्मीचन्द नै गाई।।6।।<br><br>




</font>
</body>








</html>