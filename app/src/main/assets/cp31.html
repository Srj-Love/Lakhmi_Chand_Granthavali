<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- दुर्योधन और दुशाशन दोनों द्रोपदी को नंगी करने के
    लिए आगे बढ़े तो अर्जुन से भी नहीं रूका गया है जब
    युधिष्ठर ने देखा कि अर्जुन में क्रोध आ रह है तो इशारे
    से उसको भी वहीं दबा दिया अब अर्जुन अपने विचार कैसे
    प्रकट करता है ।</b><br><br>


    काम नहीं था बोलण का, पर बोले बिन नां सरता,<br>
    देख देख बुरे कर्मां नै सतपुरुषां का जी डरता  ।। टेक।<br><br>


    कौरवां नैं समझा करते अपणे केसे भाई,<br>
    बेईमाने में नाश करा लिया ना पकड़ी नरमाई,<br>
    गैर समझ बैर ला लिया सभा में बहू बुलाई,<br>
    के जीणा हो उनका जिनकी इतनी दुखी लुगाई,<br>
    भूल गये मर्याद कुटम्ब की खुले मुखेरे चरता  ।।1।<br><br>

    धर्मपुत्र नैं जाण नहीं थी छल का करैंगे इरादा,<br>
    राज पाट का ख्याल नहीं पड़ो कूए मैं फायदा,<br>
    दुशाशन ब्या ही नै छेडै यो दुख सबतै ज्यादा,<br>
    दुख के कारण भाई तै बोल्या भुला दिया सब कायदा,<br>
    ना तै बाप बराबर समझ कै साहमी बोल्या भी ना करता  ।।2।<br><br>


    कर लण दे अनरीत जाण कै गुस्से नैं कम करले,<br>
    खींच कपाली रोक सांस आगै, खातिर दम करले,<br>
    झाल डाटले पत्थर बणज्या बोलण की गम करले,<br>
    नरम कालजा मत राखै साधां के सम करले,<br>
    शील सबर सन्तोष धार क्यों जल भुन कै नै मरता  ।।3।<br><br>


    शेखी के घटज्याोगी  म्हारी अनरिति कर लण दे,<br>
    घड़ा पाप का फुटैगा पर काना तक भरलण दे,<br>
    छोड़ दई मर्याद कुटम्ब की अधर्म पै मरलणदे,<br>
    काम नहीं सै रोक थाम का खूब डूब तरलण दे,<br>
    कहैं लखमीचन्द श्री कृष्ण खुद दुखियां के दुख हरता  ।।4।<br><br>




</font>
</body>








</html>