<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राजा सुलेभान महल में आया तो नूणादे ने पूरा त्रिया-चरित्र रच दिया और धरती में लेट गई। राजा उसको उठाता है और उनके बीच क्या वार्तालाप होती है।</b><br><br>

<b>राजा :</b>  उठ क्यू तलै पड़ी मेरी नार,<br>
<b>रानी :</b>  मनै मतन्या छेड़ै भरतार, तेरे तै मैं बोल्या ना चाहती,<br>
<b>राजा :</b>  अन्धेरे-गुब्बार महल म्य, दिवा ना बाती ।। टेक ।।<br><br>
<b>राजा :</b>  मैं सब जाणू थारा बीरां का, जुणसा हो मता,<br>
<b>राणी :</b>  तड़कै पीहर चाली जा, तनै लागज्या पता,<br>
<b>राजा :</b>  बता के खता होई मेरे तै,<br>
<b>राणी :</b>  मैं इब तक डटी शर्म तेरी तै, ना अपणे घंरा चली जाती,<br>
<b>राजा :</b>  घर-घर में चाहे जूत मारले, बाहर मैं माणस पंचायती ।।1।।<br><br>

<b>राजा :</b>  बाग-बगीचे महल-बावडी, सब तेरी जायदाद,<br>
<b>राणी :</b>  तेरे बोलां नै गेर दई, मेरी छाती के म्हा राध,<br>
<b>राजा :</b>  तेरे तै बाध कूण प्यारा सै,<br>
<b>राणी :</b>  ले यो राजमहल थारा सै, आड़ै मेरा कोए ना साथी,<br>
<b>राजा :</b>  इसा किसनै के कह दिया, डाण तू रो-रो डकराती ।।2।।<br><br>

<b>राजा :</b>  न्यारे-न्यारे बैठ गये, किसे बान्दर से घर कै,<br>
<b>राणी :</b>  न्यू तै मैं  भी जाणूं यो, पैण्डा छूटैगा मर कै,<br>
<b>राजा :</b>  ठहर टुक करकै बैठ समाई,<br>
<b>राणी :</b>  थारी दोनुवां की बणूं लुगाई, मेरी ना ओड बड़ी छाती,<br>
<b>राजा :</b>  कदे बिना खोट मरवादे, या सीली सै के ताती ।।3।।<br><br>

<b>राजा :</b>  लखमीचन्द रंग महलां म्य, किसे रोप दिए चाले,<br>
<b>राणी :</b>  मैं ईब खोलके गेरूंगी, तेरे सिरगून्दी के नाले,<br>
<b>राजा :</b>  हटज्या काले मुंह की नाग,<br>
<b>राणी :</b>  तेरे पूर्णमल नै आग, बालदी गेरकै पाती,<br>
<b>राजा  :</b> क्यूं लावै इसे भगत कै दोष, मार रही पाप रूप गाती ।।4।।<br><br>







</body>








</html>