<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- यह सुनकर राणी ने क्या कहा ।</b><br><br>

    तेरे पाणी नै मारली, क्यों इतणी करै सै मरोड़,<br>
    किते तै चाल कै आया के  ।।टेक।<br><br>

    देखै करड़ी नजर लखा कै, किसा बोलै छोह मै आकै,<br>
    तनै पाणी प्याकै हारली  कर लिया सारा तोड़,<br>
    किते तै चाल कै आया के ।।1।<br><br>

    कोन्या राख्या अपणा भर्म, करड़ा हो रहा सै दिल नरम,<br>
    तनै शर्म गात की तार ली, मनै हाथ लिए सै जोड़,<br>
    किते तै चाल कै आया के ।।2।<br><br>

    क्यों दे रहा पैर विघ्ना में, ना रह री बाकी मेरे तन मैं,<br>
    या मन मैं बात बिचार ली, मैं नाट गई मुंह फोड़,<br>
    किते तै चाल कै आया के ।।3।<br><br>
    लखमीचन्द बात थी छोटी, सहम मैं राड़ जागगी मोटी,<br>
    मन मैं खोटी धार ली, के सापड़गे कूए जोहड़,<br>
    किते तै चाल कै आया के ।।4।<br><br>

</font>
</body>








</html>