<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता:-  अब मीरा की सखियां मीरा को क्या कहती है :-</b><br><br>


    मीरा आज्या बान बैठले पिया जी की प्यारी होज्या,<br>
    सब बात की जाण पटै जब सासरे की त्यारी होज्या  ।।टेक।<br><br>

    के फायदे फैल करे तै, जाण तनै पटैगी सैल करे तै,<br>
    अपने पिया की टहल करे तै, क्यूकर धर्म की हारी होज्या,<br>
    पति की आत्मा शुद्ध करण नै, तू गंगाजल की झारी होज्या ।।1।<br><br>

    कदे खोलै कदे नेत्र बोचै , एकली तरहां मीन की लोचै,<br>
    इब तै मीरा न्यूं  सोचै सै, सब झगड़े तै न्यारी होज्या ,<br>
    हवा बुरी सै अकल बिगड़ज्या, नूण बराबर खारी होज्या ।।2।<br><br>

    अपने पति के संग रहणा, आनन्द सभी तरहां का सहणा,<br>
    लाड करूं ले पहर ले गहणा, अब तू साथण म्हारी होज्या,<br>
    सासु के पायां में पड़े तै, सफल जिन्दगी सारी होज्या ।।3।<br><br>

    लखमीचन्द शर्म पै जमज्या, सच्चे नेम कर्म पै जमज्या,<br>
    जो पुरुष स्त्री धर्म पै जमज्या‍, मुक्ति का अधिकारी होज्या ,<br>
    योगी केसी गति सति की, जो सत से पति की पुजारी होज्या ।।4।<br><br>




</font>
</body>








</html>