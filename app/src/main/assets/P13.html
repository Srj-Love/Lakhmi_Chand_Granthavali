<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">

<b>वार्ता :— अब नूणादे पूर्णमल को क्या कहती है।</b><br><br>

आ खेल घड़ी दो-चार, या चौपड़ सार बिछाई,<br>
घाल हाथ म्य हाथ, बैठज्या नाड़ झुकाकै ।। टेक ।।<br><br>

इतणै मेला बिछड़ले, काणी की त्यारी हो,<br>
ज्यूं-ज्यूं भिजै काम्बली, त्यों-त्यों भारी हो,<br>
पड़या नौ बीघां का क्यार, घली ना एक हलाई,<br>
बीज पड़या ना खात, बैठग्या टेम उकाकै ।।<br><br>

सारी दुनिया कहया करै, हो हथियार औसाण का,<br>
बीत्या जा सै बखत भाई की सूं खेलण खाण का,<br>
न्यूं रोऊ सूं सर मार, बता के खेली खाई,<br>
खोली जात-जमात, सहम देईधाम धुकाकै ।।<br><br>

चाहे किसे नै बुझ लिये, सै बान्दी मेरी गवाह,<br>
घर आई नागण पुजिये, क्यूं बम्बी पूजण जा,<br>
मैं कर सोला सिंगार, महल में बैठी पाई,<br>
ले फेरे छ: सात, नफा के बरात ढुकाकै ।।<br><br>

लखमीचन्द का शेर कैसा चेहरा पर किस्मत का बोदा,<br>
कर्मां करकै मिला करै सै, सगा और सौदा,<br>
ये मर्द घणे होशियार, जगत में दुखी लुगाई,<br>
करैं हठ धर्मी की बात, मार दें सुका-सुकाकै ।।<br><br>



</body>








</html>