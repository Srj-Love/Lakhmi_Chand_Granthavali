<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- अब दुशासन द्रोपदी को क्यान  कहता है ।</b><br><br>

    कहण लग्या राणी तै खोटी, दुशासन बलवान, बुराई करकै  ।।टेक।<br><br>
    पांच पति बैठे तेरे चुपके तमाम बणे,<br>
    बोल नहीं सकते क्योंकि कैरों के गुलाम बणे,<br>
    जूए के मैं जीत लिए म्हारे सिद्ध काम बणे,<br>
    पांच पति बैठे तेरे नाड़ तक हिलाते नहीं,<br>
    अस्त्र शस्त्र गदाओं से खेलते खिलाते नहीं,<br>
    दुशाशन की स्याहमी देख नैन तक मिलाते नहीं,<br>
    मेरी चोट नहीं जा ओटी, लिया सतगुरु पै वरदान बड़ाई करकै ।।1।<br><br>

    कौरवां की स्याहमी बोलै पांडवां की छाती नहीं,<br>
    रो रही अनाथ बण कै कोए भी हिमाती नहीं,<br>
    दास की लुगाई कदे पटराणी कहलाती नहीं,<br>
    हाथ पकड़ के खींचण लाग्या पीटी और तणाई हमनै,<br>
    नाच के दिखाओ रंडी बेशमां बणाई हमनै,<br>
    जूए के मैं जीत लई दासी कर जणाई हमनैं,<br>
    पीटी वा खूब पकड़ कै चोटी, करदी जात बिरान, हंघाई करकै  ।।2।<br><br>

    धर्मपुत्र जीत लिया जूए का खिलारी करकै,<br>
    अर्जुन भी जीत लिया गान्डीव धनुषधारी करकै,<br>
    भीमसैन जीत लिया पूरा बलकारी करकै,<br>
    सहदेव जीत लिया ज्ञान का भण्डार करकै,<br>
    नकुल को भी जीत लिया घोड़ां का सवार करकै,<br>
    राज पाट जीत लिया सारे कै प्रचार करकै,<br>
    तेरी के बोलण पोटी, तेरी ल्यूहे खींच जबान बख्स दी लुगाई ।।3।<br><br>

    बीस बार नीच कहा बोल कै सुणाओ दासी,<br>
    देख लूंगा बात तेरी तोल कै सुणाओ दासी,<br>
    सुबक-2 क्यों रोवे सै खोल कै सुणाओ दासी,<br>
    समझदार आदमी को थोड़ा सा इशारा चाहिए,<br>
    मूर्ख सेती पल्ला पड़ज्या दूर से किनारा चाहिए,<br>
    सतगुरु जी की सेवा करकै ज्ञान का भण्डारा चाहिए,<br>
    गुरु मानसिंह चीज नहीं थे छोटी,<br>
    लिया लखमीचन्द नै ज्ञान, समाई करकै  ।।4।<br><br>




</font>
</body>








</html>