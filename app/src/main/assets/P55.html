<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:— राणी नूणादे अपनी जिद पर कायम रहती है और क्या कहती है।</b><br><br>

पूर्णमल मैं जांगी स्वर्ग म्य, तेरी शान पै मरकै,<br>
दिलदार बाहर मत जाईये, मनै बिमार आप तै करकै ।। टेक ।।<br><br>

सब तरियां के आनन्द सै आड़ै, कोन्यां कसर ठाठ पै,<br>
मै दरियां म्य किश्ती सुन्नी, तू मिलग्या मल्हा घाट पै,<br>
एक पहर की बैठी सूं, मरजाणे तेरी बाट पै,<br>
मेरा-तेरा मेल इसा जाणूं, पडग्या नमक चाट पै,<br>
आ राजी होकै लेट खाट पै, मै देखूं मुटठी भरकै ।।1।।<br><br>

मेरे मात-पिता नै हाथ पकड़कै, मैं कुएं बीच धकादी,<br>
पूर्णमल मेरा सांस पड़ैगा, तनै गमी-गणी ना शादी,<br>
न्यूं के पूरी होया करै सै, उमर चौथाई ना आधी,<br>
और किसे का दोष नहीं, मेरै आग काम नै लादी,<br>
मै बूढे के संग ब्याहदी, न्यूं बैठी फन्द मैं घिरकै ।।2।।<br><br>

जवान अवस्था नूणादे नै, जोडी का वर चाहिए,<br>
मदजोबन के तला भरे, तू पूर्ण मल-मल न्हाइये,<br>
थाला के म्हा धरूं मिठाई, तू राजी हो कै खाइऐ,<br>
बीर-मर्द का नाता कर, मत जिक्र दूसरा ठाइऐ,<br>
जै ना मान्या तै चाल्या जाइऐ, मेरी छाती पै पां धरकै ।।3।।<br><br>

शुद्ध-अशुद्ध का बेरा कोन्या, दुनिया गावण लागी,<br>
कई-कईं मण्डली बिना गुरू के, न्यूंऐ मुंह बावण लागी,<br>
बड़े-बड़या की छाप काटकै, आपा चाहवण लागी,<br>
धर्म-कर्म पै जमी मूर्ती, थोड़ी-ऐ पावण लागी,<br>
समो बदलकै आवण लागी, गुरू देख मानसिंह फिरकै ।।4।।<br><br>





</body>








</html>