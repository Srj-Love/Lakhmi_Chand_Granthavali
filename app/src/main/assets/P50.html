<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राजा सुलेभान अब क्या कहता है।</b><br><br>

बस रै राणी मेरे हुक्म मैं, तू मतना देर करै,<br>
डूब गये मां-बाप खोट पै, सुत की मेर करै ।। टेक ।।<br><br>

बारहा बरस तक भौरे के म्हा, सीख्या ज्ञान समाज,<br>
यो मार झपट्टा बड़या महल मैं, ज्यूं तीतर पै बाज,<br>
म्हारे-तेरे नाम पै राणी, दाग लगा दिया आज,<br>
जै मेर मैं फंसकै करूं फैंसला, के राजा का राज,<br>
इसनै छोडूं ना हरगिज, मेरी ईज्जत का ढेर करै ।।1।।<br><br>

इसी राणी बेहूदी कोन्यां, जो सहम बोलदे दूत,<br>
शेर का बच्चा बणां खड़या, लडया होकै नै मजबूत,<br>
घामड गाँ का बाछड़ू, और कलिहारी का पूत,<br>
ये तन-मन वचन से नहीं उजले, और लोगड़ का सूत,<br>
जैसे आम अन्त तक शहतूत, खटाई ना खाटा बेर करै ।।2।।<br><br>

ना कत्ल करण की टाल करूं, और बकता ना गाली,<br>
इस जार जती की चाल आज, मेरी सब देखी-भाली,<br>
के थूकैगा संसार बात जै, हांसियां के म्य टाली,<br>
कड़ै रहै हरया बाग रूख जब, खुद काटै माली,<br>
तेरे भाग मैं होगा तै, बेटे आली तनै ईश्वर फेर करै ।।3।।<br><br>

मतना करिये दया देखकै, काया कंचन की,<br>
आओ जल्लादों ठाओ हाथ म्य, तेग धरी रण की,<br>
राणी रै तनै जाण नहीं सै, इसके मूर्खपण की,<br>
लगा भजन म्य नीत डाटले, झाल तेरे तन की,<br>
लखमीचन्द ज्ञान के धन की, रोज बखेर करै ।।4।।<br><br>





</body>








</html>