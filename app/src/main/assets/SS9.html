<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<p><b>वार्ता :—  अब सावित्री सत्यवान को अपना पति बनाने का संकल्प करके अपने घर वापिस आ जाती है, उसके पिता राजा अश्वपति के पास नारद जी बैठे थे। दोनों सावित्री की ही शादी की बातें कर रहे थे, सावित्री के वहां पहुंचते ही क्या हुआ ।</b><br><br>

    झट हाथ जोड़कै लडकी नै नाड़ झुकाई ।। टेक ।।<br><br>

    नारद जी के साथ बैठे, गद्दी उपर महाराज,<br>
    आई थी कहां से लडकी, गई थी ये किस काज,<br>
    शादी नहीं करी इसकी, देखते आवै लाज,<br>
    मेरी तो समझ मैं इसका, कोये भी ना आया पति,<br>
    ढूंढने गई थी कौण, ह्रदय मैं समाया पति,<br>
    पूछ ल्यो इसी से कोई, पाया अक ना पाया पति,<br>
    अपने निमत वर टोहवण खातर, गई थी हमारी जाई ।।1।।<br><br>

    पिता की आज्ञा से कहा, पता यो तमाम जिसका,<br>
    शाल्वदेशी अन्धे राजा, दयुमतसैन नाम जिसका,<br>
    दुश्मनों ने छीन लिया, राजपाट गाम जिसका,<br>
    पुत्र और राजा-रानी, दुख मैं बिचल गए,<br>
    राज भ्रष्ठ हो जाने से, वन को निकल गए,<br>
    तप करते राज ऋषि, आश्रम पै मिल गए,<br>
    उनके बेटे सत्यवान से, मनै अपणी जोट मिलाई ।।2।।<br><br>

    इस कन्या नै पाप किया, राजन पहले बतलादी,<br>
    सत्यवान नाम जिसका, माता-पिता सत्यवादी,<br>
    ऋषि वाले उसके संग मैं, ठीक नहीं करणी शादी,<br>
    रूपवान गुणवान, बलवान विद्ययावान,<br>
    अग्नि से भी तेज रूप, पित्तरों का प्यारा जान,<br>
    सूर्य कहो इन्द्र कहो, बृहस्पति सम बुद्धिमान,<br>
    शक्ति रूप ययाति के तुल्य, मैं कब तक करूं बडाई  ।।3।।<br><br>

    राजा बोले ब्राह्मण से, क्या राजकंवर दातार भी है,<br>
    बोलचाल मैं चतुर घणां, पढा-लिख्या होशियार भी है,<br>
    क्षमाशील उदारचित, दर्शनों से प्यार भी है,<br>
    हां हां मैं भी जानता हूं, चित मैं कमाल जिसका,<br>
    संकीर्ति के पुत्र रन्तिदेव, केसा हाल जिसका,<br>
    शिबी की तरह से सिर भी, दे देने का ख्याल जिसका,<br>
    फेर राजा नै कवंर की महिमा, खुद और बूझणी चाही ।।4।।<br><br>

    अश्वनि कुमार जैसी, चन्द्रमां सी श्यान प्यारी,<br>
    तप का कलेश सह, शूरवीर ब्रह्मचारी,<br>
    सत्यवादी सब का मित्र, धैर्यवान लाजधारी,<br>
    दूसरों के गुणों मैं, दोष ना लगाने वाला,<br>
    मर्यादा से अचल भी है, सीधा मृदु भोला-भाला,<br>
    शीलव्रत तपोव्रत, ऋषियों ने कथ डाला,<br>
    कहै लख्मीचंद ह्रदय मै, बसती शान्ति और समाई ।।5।।<br><br>

</p>




</body>








</html>