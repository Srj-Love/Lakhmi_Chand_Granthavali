<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">
   <b> वार्ता:- सोमवती की सखियां इकट्टी होकर कैसे हंस खेल रही थी।</b><br><br>


    एक कै एक गल मै घलरी सै, घर मै फुलवाड़ी सी खिलरी सै,<br>
    थोड़ी सी छुट्टी मिलरी सै, हो सै देर मनै ।। टेक ।।<br><br>

    सोला वर्ष रही थारे पास, इब बण लण द्यो पति की दास,<br>
    आश ला़गरी रंग चा की सै, थारी प्रीत घणी बेटी मां की सै,<br>
    दस दिन की छुट्टी बाकी सै, उडै़ जाणा फेर मनै ।।1।।<br><br>

    मनै सै एक बात का खतरा, यो आदम मनुष्य जन्म में उतरया,<br>
    सुथरया की कीमत चाहिए सै, मात-पिता की पत चाहिऐ सै,<br>
    एक माणस की ताकत चाहिए सै, पाइया-सेर मनै ।।2।।<br><br>

    मनै एक धर्म रास्ते पै जचना, जो सच्चे ईश्वर की रचना,<br>
    ढंग बचनां की पूरी के-सा, कायदे और दस्तूरी के-सा,<br>
    किमत में कस्तूरी के-सा, पड़या दिखै ढेर मनै ।।3।।<br><br>

    लख्मीचन्द ज्ञान मिलै गुनिया म्य, सत्संग मिलै ऋषि मुनियां म्य,<br>
    दुनिया में जीणां दस दिन का, यू हाथी गात बिराणे बस का,<br>
    मन मूर्ख डंडा अंकुश का, ले सै घेर मनै ।।4।।<br><br>


</font>
</body>








</html>