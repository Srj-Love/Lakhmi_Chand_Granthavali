<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:-  पूर्णमल भरे दरबार में अपने ब्यान में कहता है कि पिता जी मेरी कोई गलती नहीं है और न ही मेरी मौसी की कोई गलती है, ये तो सब मेरे पिछले कर्मों का फल है।</b><br><br>

राम जाणता मां बेटे म्य, कुणसे की नालाकी थी,<br>
गादड़ आली मौत मरूंगा, न्यूऐं लिख राखी थी ।। टेक ।।<br><br>

पिछले जन्म म्य मनैं पिताजी, कोए खोटी कार करी थी,<br>
पर इस मौके मौसी के कान्हां, ना बुरी नीत धरी थी,<br>
मेरे लेखै जहर बराबर, तेरै लेखै चीज खरी थी,<br>
न्यू मत सोचै पूर्ण नै, अमृत कर घूंट भरी थी,<br>
कड़वी-मीठी खारी की तै जाण, जिन्हैं चाखी थी ।।1।।<br><br>

मेरी मौसी नै गजब का गोला, मेरी तरफ फंकाकै देख्या,<br>
गई निशाना चूक डाण नै, पिता सिखाकै देख्या,<br>
छाती के मै चोट मार फेर, जख्म दुखाकै देख्या,<br>
मनै मौसी के पांया सिवा शरीर की, ना ओड़ लखाकै देख्या,<br>
मेरी कजा के बोल उड़ै तैं आये, जड़ै मौसी की झांखी थी ।।2।।<br><br>

दर्द होवै पर आह करूं ना, चाहे जाओ गर्दन काटी,<br>
मैं न्यू बूझु सूं मेरे पिता तनै, खता कोणसी छांटी,<br>
शहर म्य जाकै करो तसल्ली, यो बसता चारों पाटी,<br>
जब तैं बोल सुणे मौसी के, जी जा लिया सौ-सौ घाटी,<br>
मनै मौसी के पांया तले की माटी, खांड बणा फांकी थी ।।3।।<br>v

पिता सिपाही हुक्म देण नै, मौसी बणी दरोगा,<br>
इसी बीर का कहया मानले, माणस ना क्याहे जोगा,<br>
के जाणै कंगाल गती नै, ऐश-अमीरी भोगा,<br>
कहै लखमीचन्द धर्मराज घर, आप फैंसला होगा,<br>
पूर्णमल और उसकी मौसी की, महलां मैं साखी थी ।।4।।<br><br>





</body>








</html>