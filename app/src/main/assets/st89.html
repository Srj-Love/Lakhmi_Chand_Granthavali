<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता:- अब सेठानी कहती है कि वह साधू हमारे लिए भगवान है। मै उसकी सेवा करना चाहती हूं। पहले आप उसे अपने घर ले आओ, फिर चन्द्रगुप्त छूटाने के लिए जाना और सेठानी सेठ से क्या कहती है।</b><br><br>

    जां साधू के धूणे धोरै, घरां बुलाकै ल्याइऐ,<br>
    हापूड़ नै पिया, फेर चाल्या जाइऐ ।। टेक ।।<br><br>

    राम बराबर समझणा चाहिए, जो औरां के दूख नै बांटै,<br>
    मात-पिता ज्यू ईज्जत करिए, जो रोवते के दिल नै डांटै,<br>
    जै साधू घर आवण तै नांटै, तै सेवा घणीएं ठाइऐ ।।1।।<br><br>

    हाथ जोड़ कै मतन्या डिगिए, साधू जी की जड़ तै,<br>
    बिछड़या मोती फेर मिलादे, अलग हुआ जो लड़ तै,<br>
    न्यू कह इतनै आऊं हापूड़ तै, ऋषि भोजन म्हारै खाइऐ ।।2।।<br><br>

    जै साधू जी नहीं आए तै, मेरा लागै नही जिया,<br>
    हाथ जोड़ कै टहल करूं, मै करल्यू सर्द हिया,<br>
    परसों नही तै परले दिन पिया, आड़ै-ऐ खड़ा पाइऐ ।।3।।<br><br>

    कंस पाप का घड़ा फुटज्यां, जै मथूरा मै कृष्ण होगे तै,<br>
    लख्मीचन्द हरि रक्षा करैगे, जै साधू जी प्रसन्न होगे तै,<br>
    जै तनै बेटे के दर्शन होगे तै, इस साधू के गुण गाइऐ ।।4।।<br><br>




</font>
</body>








</html>