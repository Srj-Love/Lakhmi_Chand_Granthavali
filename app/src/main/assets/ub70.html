<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>सबके काम समारण आले, दशरथ के घर राम हरे,<br>
    तनै रावण मारया लंका तोडी, ऐसे-2 काम करे  ।।टेक ।<br><br></b>

    सुईया और अनसूईया दोनूं भक्ति खूब निम्भागी, <br>
    मीरा बाई जहर का प्याला अमृत कर कै खागी,<br>
    धुव्र भगत नै बालेपण मैं उंची पदवी पागी, <br>
    टेर सुणी प्रहलाद भगत नै जब नीत हरी मैं लागी,<br>
    तनै दुर्योधन की मेवा त्यागी विदुर घरां विश्राम हरे  ।।1।<br><br>

    वासुदेव की कैद छुड़ाई सातों टूट गये ताले, <br>
    काली देह मैं नाग नाथ दिया जब तै शरीर बणे काले,<br>
    राधा रूकमण और गोपनी उनके बणगे घर आले, <br>
    बाहण शुभद्रा ब्याह कै नै उस अर्जून के बणगे साले,<br>
    बण मैं गउ चरावण आले जगह-जगह सैं धाम तेरे  ।।2।<br><br>

    तनै नरसी जी का भात भरया जाणै सै जग सारा,<br>
    रच दिया यज्ञ कबीर भगत नै बणकै नै बणंजारा, <br>
    बालकपण का तेरा यार सुदामा तनै घणा ज्यान तै प्यारा,<br>
    टोटे के मा घणा दुखी था तनै द्रव दे दिया भारया,<br>
    जल मैं तै गजराज उभारया वो लेण लागग्याा नाम तेरे  ।।3।<br><br>

    लखमीचन्द कहै द्वारिकापुरी मैं स्वर्गपुरी  के ठाठ करे,<br>
    बाणासुर भामासुर मारे दोनूं बारहा बाट करे,<br>
    एक नहीं था नाम लेण नै हजार सगड कै साठ करे,<br>
    कंश दुष्ट शिशुपाल मार दिया बैतरणी कै घाट करे, <br>
    तनै इसे-इसे नर काट गरे जो बरी थे घनश्याम तेरे   ।।4।<br><br>



</font>
</body>








</html>