<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

    बेटे की सुण भाजी आई, दस-पन्दरा ढंग धरकै,<br>
    पूर्णमल के दर्श करण की, समय मिली सै मरकै ।। टेक ।।<br><br>

    पहलम तै राणी के दिल म्य, ख्याल नहीं था गन्दा,<br>
    डयोढी उपर खड़या देख लिया, पूनम केसा चन्दा,<br>
    पूर्णमल का रूप सवाया, यो राणी का रंग मन्दा,<br>
    पकड़ कालजा बोचण लागी, पड़या इश्क का फन्दा,<br>
    जैसे किसी शिकारी नै, दिया मार दुगाड़ा भरकै ।।1।।<br><br>

    पूर्णमल का रूप देखकै, चौट कालजै सहगी,<br>
    कौण खींचकै काढण लाग्या, ज्यान फंद म्य फहगी,<br>
    बेमाता की गलती तै, मेरे कसर भाग म्य रहैगी।<br>
    मेरी जोड़ी जोगम-जोग मिलै, मैं भूल कै बेटा कहगी,<br>
    बेटे आला हरफ राम जी, मत फेर कढाइऐ फरकै ।।2।।<br><br>

    पूर्णमल तेरा रूप देख कै, प्रेम गात म्य जागै,<br>
    अकलमन्द दिन सुख तै काटै, मूर्ख डूबण भागै,<br>
    कितने दिन म्य सुणी राम नै, आज भाग मेरा जागै,<br>
    जोट पति तै ना मिलती, हम सुसर-बहु से लागैं,<br>
    बूढा पति में सिवासण ब्याहता, न्यूं के मरया जा घिरकै ।।3।।<br><br>

    करदे पूरी आस बणै नै, मेरी नणंद का भाई,<br>
    तेरे कैसा मर्द मिलै तै, होज्या सफल कमाई,<br>
    मात-पिता के आगै मेरी, कुछ ना पार बसाई,<br>
    डूब गये मां-बाप लोभ म्य, बूढे के संग ब्याही,<br>
    कहै लखमीचन्द बेटा कहगी, मैं तनै भूल-बिसर कै ।।4।।<br><br>




</font>
</body>








</html>