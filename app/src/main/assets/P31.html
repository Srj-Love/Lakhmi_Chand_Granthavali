<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राजा बार-बार राणी का हाथ पकड कर उठाता है और क्या कहता है।</b><br><br>

किसनै कही कसूती बात, राणी पाजी और गुलाम नै ।। टेक ।।<br><br>


हम रजपूत जात के ठाकर, मतन्या मरै कटारी खाकर,<br>
के कोए नौकर-चाकर बदजात, तेरे कहे तै नाटग्या हो काम नै ।।1।।<br><br>

मेरी गोरी क्यूं प्रण हार दिया, तेरे पै किसनै दुख-दर्द डार दिया,<br>
मार दिया होतै कटाकै दोनू हाथ, भरादूं भूस अलग कढाकै चाम नै ।।2।।<br><br>

क्यूं तूं मेरी नार प्राण त्यागै, बता उस माणस नै मेरे आगै,<br>
मनै लागै ना एक स्यात, दुष्ट का सिर उड़ादयू तेरै सामनै ।।3।।<br><br>

मानसिंह गुरू मंत्र दिया पढा रै, तेरा बालम रहा लाड लडा रै,<br>
बैठी मौज उड़ा रै दिन रात, रटे जा श्री ठाकुर जी के नाम नै ।।4।।<br><br>





</body>








</html>