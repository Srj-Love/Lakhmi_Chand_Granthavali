<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p>
<b> वार्ता:— सावित्री ने अन्न त्याग कर भगवान के भजन में सच्चा ध्यान लगा लिया। जब वहीं मृत्यू का दिन आया तो सत्यवान ने कुल्हाडा उठाया और लकडी काटने चले, तब सावित्री ने सत्यवान को रोक लिया तो सावित्री क्या कहती है और सत्यवान क्या कहने लगा।</b><br><br>

 हो पिया मैं भी चलूंगी तेरी साथ, ऐकला मत जाइये बण में,<br>
 छोडणां मैं अलग नहीं चाहती ।। टेक ।।<br><br>

 <b>सावित्री :—<br></b>
 कहे वचनों से नहीं हिलूंगी, धर्म-कर्म से नहीं टलूंगी,<br>
 मैं भी चलूंगी नाथ, चाव संग चालण का मन मैं,<br>
 कहूं के कुछ कही नहीं जाती ।।1।।<br><br>

 <b> सत्यवान :—<br></b>
 बणखण्ड का मार्ग मुश्किल सै, नार तनै भूखी नै हलचल सै,<br>
 तेरा पहलां-ऐ दुर्बल सै गात, जोश ना रहया तेरे मन मैं,<br>
 बतादे तू भोजन क्यूं ना खाती ।।2।।<br><br>

 <b> सावित्री :—<br></b>
 के ल्योगे मेरा भ्रम फोड़कै, निंघा मेरी फिरती च्यारों ओड़कै,<br>
 मैं कहूं जोड़कै हाथ, फूलती ना माया-धन म्य,<br>
 जाणकै मैं भोजन ना पाती ।।3।।<br><br>

 <b> सत्यवान :—<br></b>
 मैं तेरी सुणूं बात रूखी नै, मतन्या छेड़ै जगहां दुखी नै,<br>
 तनै भूखी नै होए कईं दिन-रात, जगत के प्राण बसैं अन्न मैं,<br>
 इसी के तेरी बज्र की छाती ।।4।<br><br>

 <b>सावित्री :—<br></b>
 मैं ईश्वर के गुण गाऊंगी, बणखण्ड नै देखण जाऊंगी,<br>
 तेरे लिवा ल्याऊंगी फल-पात, काल जाणैं के करदे छन मैं,<br>
 रहैंगे दुख सुख के साथी  ।।5।<br><br>

<b> सत्यवान :—<br></b>
 लखमीचन्द न्यूं की न्यूं सरज्यागी, बण का तू हाल देख डरज्यागी,<br>
 तू मरज्यागी खा कै अपघात, सूरज तेज तपै घन मैं,<br>
 तले तै हो धरती ताती ।।6।।<br><br>

</p>




</body>








</html>