<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब पदमावत दर्शन करने के लिये खुद आती है ।</b><br><br>

    जब सुणा सखी का बोल मर्द की देखण श्यान चली,<br>
    कर घूंघट की ओट सहम कै दूर खड़ी होगी  ।।टेक।<br><br>

    डरूं कदे नेम टूटज्याद निज का,  रूप जाणूं बिजली कैसा बिज़का,<br>
    घाघरा था पूरा 52 गज का, पड़ै थी औली सौली झोल,<br>
    जैसे कचिया बडबेर हली, मदजोबन की चोट दाब कै दूर खड़ी होगी ।।1।<br><br>

    चली थी सहज-सहज पग धरती, जैसे जल पर पै मुरगाई तरती,<br>
    छैल के आस पास कै फिरती,<br>
    सुन्दर श्यान बदन अणमोल, जाणू सूरज की किरण खिली<br>
    कुछ दिन की बड छोट समझ कै दूर खड़ी होगी ।।2।<br><br>
    गोल पग केले केसा दर्जा, चली जैसे नीवैं बोझ तलै नरजा,<br>
    बदन जाणूं लगै गोभ में लरजा,<br>
    थे रूखसार लाल मुख गोल, नैन जाणै मिश्री की डली, <br>
    पतले-पतले होठ चाब कै दूर खड़ी होगी ।।3।<br><br>
    लखमीचन्द ज्ञान बिन कोरा, बिना सतगुरू के नहीं धर धोरा,<br>
    सुथरी श्यान गाभरू छोरा,<br>
    ढह पड़ी हो कै डामां डोल, जब आंख्यां तै आंख मिली,<br>
    एक बै गई जमीं प लोट, फेर होश कर दूर खड़ी होगी ।।4।<br><br>

</font>
</body>








</html>