<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:- अब कालिये के पास से चीर को लेकर हरिश्चंद्र वापिस चल देता है और क्या कहता है।</b><br><br>


ले लिया सिर का चीर, छत्री हो लिया राही-राही ।। टेक ।।<br><br>

आज मेरी होगी बात कसूत, यो कूढ़ा जाता दीखै ऊत,<br>
जिनके मरै सै गाबरू पूत, जीवै के वै मर्द-लुगाई ।।1।।<br><br>

आज मेरै ढलग्या नीर नैन का, छूटग्या बख्त मेरे चैन का,<br>
बेटा रोहताश था कहण का, ऊँ-तै बराबर के-सा भाई ।।2।।<br><br>

मेरा मिटता ना दर्द जिगर का, घणां मारया मरग्या इस डर का,<br>
पता कोन्या मालिक के घर का, दी जाणैं कै दिन की करड़ाई ।।3।।<br><br>

लख्मीचन्द बण गुरू का दास, कर ईश्वर का भजन तलाश,<br>
जाकै देख्या था रोहताश, कवर की लाश कै पास गोरी धन बैठी पाई ।।4।।<br><br>




</body>








</html>