<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- विजय सिंह की बात सुनकर बीना आगे क्या जवाब देती है।</b><br><br>

चोर-जार लुच्चे डाकू का, के इतबार करूंगी,<br>
बेईमान थारी छाती के मैं, टक्कर मार मरूंगी ।।टेक।।<br><br>

पर त्रिया पर धन लूटण का, बेईमान करया करो टाला,<br>
ना तै मरती बरियां मिलैं बुराई, हो दरगाह मैं मुंह काला,<br>
मेरी सास नै जण राख्या सै, मेरे सिर पे धणी रूखाला,<br>
जै चाहो सो खैर ज्यान की, लो बांध धर्म का पाला,<br>
तुझ भरे जहर के प्याले की, हरगिज ना घूंट भरूंगी।।1।।<br><br>

भले पुरुष तै वें हों सैं, जो शर्म-आबरु रखते,<br>
पर त्रिया को मात समझ, पर धन को माटी तकते,<br>
विषय वासना लक्ष्मी को, वें जहर समझ नहीं चखते,<br>
नेम धर्म और ज्ञान धर्म से, ईश्वर के गुण लखते,<br>
इसे-इसे बन्दा के आगे तै, मैं जोड़े हाथ फिरूंगी।।2।।<br><br>
चोर-जार कै पां ना होते, पल मैं डूबा ढेरी,<br>
हो कै काग हंसणी तकता, के श्रद्धा सै तेरी,<br>
मेरी सास नै जण राख्या सै, थारे नाम का केहरी,<br>
मैं घर बैठी मिल ल्यूंे बेलां तै, जै पार बसागी मेरी,<br>
मेरा बालम किश्ती लेण गया, मैं परले पार तरूंगी।।3।।<br><br>
भले पुरुष का सत्संग तै, किसे भले पुरुष कै लागै,<br>
सतसंग ज्ञान विचार बिना तू, रहा काग का कागै,<br>
यम के दूत पकड़ कै लेज्यां, फेर आगे तै कित भागै,<br>
मैं तेरे सारे खोट बखाणूंगी, धर्मराज के आगै,<br>
लखमीचन्द कहै तेरे नाम की, बणाकै मिसल धरूंगी।।4।।<br><br>



</body>








</html>