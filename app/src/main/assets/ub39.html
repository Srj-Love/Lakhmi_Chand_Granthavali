<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>दो का साल महीना आसौज देग्या काल दिखाई,<br>
    शुक्ल पक्ष तिथि ग्यास प्रेम लई स्वर्ग की राही   ।।टेक।<br><br></b>

    शनिवार के दिन ऋषि नै  किया उड़ै जा कै,<br>
    रविवार और द्वितीया के दिन देख्या ना अन्न खा कै,<br>
    मन बुद्धी नै रोक बैठग्या सुख से आसन ला कै ,<br>
    कन्ठारे पै पहुंच गया श्री जमना जी मैं न्हा कै,<br>
    हरे लाल गुलाबी सारे जित देते रंग रूसनाई  ।।1।<br><br>

    जमना मैं ले लिकड़ गऊ फेर चरण घास में आगी,<br>
    आंख खुली जब देखण लाग्या कती पास में आगी<br>
    गऊ ब्रह्मण साधु की सेवा समझ दास में आगी<br>
    चलो ऋषि जी टेम हो लिया कहण खास में आगी,।<br>
    फेर हाथ जोड़ पाहयां में पड़ग्या बता गऊ सै क जमना माई ।।2।<br><br>

    गऊ की बाणी सुणी प्रेम से कठिन व्रत किया था,<br>
    अन्न छोड़या और फल खाया जल जमना का पीया था,<br>
    पितामह भीष्म की तरियां कुल 11 दिन जिया था,<br>
    हवन से बचा हुया दूध गऊ का ढलते दिन लिया था,<br>
    चार घड़ी बेहोश रहया फेर टेम मरण की आई  ।।3।<br><br>

    आंख खोल कै देखन लाग्या हटकै लिया सम्भाला,<br>
    ब्याही बीर बैठगी जड़ मैं सांस सबर का घाल्या,<br>
    गल की कौली भर कै रोई मनै छोड़ कित चाल्या,<br>
    न्यू बोल्या धौला बाणां करले गोरी ले तुलसी की माला,<br>
    तेरे कहे मैं रहया करैंगे मेरे तीन बाहन दो भाई  ।।4।<br><br>

    के बुझैगी जोर चलै ना काल बली छलरा सै,
    लागै नहीं दवाई गोरी जिगर मेरा जल रहा सै,
    छत्तीस लाख करया चन्दे का पुनः गऊआं का फलरा सै,
    तेरै दो बेटे दिए हर नै घर में दीवा बलरया सै,
    साल 42 मौज करी कर चाल्या मन की चाही  ।।5।<br><br>

    के छोटा के बड्डा सारा जांटी गाम खड़ा था जड़ मैं,
    रोहाराट माचगी कुटुम्ब तमाम खड़ा था जड़ मैं,
    भगत की रक्षा करण नै सुन्दर श्याम खड़ा था जड़ मैं,
    इस झगड़े नै देखे पहरोरिया देबीराम खड़ा था जड़ मैं ,
    कलेवार सूरज सा गैहग्या जुड़गे लोग लुगाई ।।6।<br><br>
    <b>नोट :- इस भजन में 17-10-1945 को पं0 जी के स्वर्गवास के वक्त का आंखों देखा हाल ब्यान है ।</b><br><br>


</font>
</body>








</html>