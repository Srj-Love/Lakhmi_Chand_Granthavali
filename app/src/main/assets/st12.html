<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- अब सेठानी दयावती हालत को देखते हूऐ कहती है कि सेठ जी आप कहीं नौकरी करलों, ताकि पेट गुजारा चल सके और इतिहास उठाकर देखो मुसिबत तो बड़े-बड़े राजा महा-राजाओ पर भी आई थी। एक बात के द्वारा दयावती क्या उदाहरण देती है और ताराचन्द क्या जवाब देता है।</b><br><br>

    सै बणियें की जात पिया, तूं घूंट सबर की भरले,<br>
    आखिर नै तूं मर्द कहावै, कितै नौकरी करले ।। टेक ।।<br><br>

    <b>दयावती:-<br></b>
    छन मै टोटा छन मै फायदा, छन मै महल-हवेली,<br>
    छन मै राणी छन मै सेठाणी, छन मै सखी-सहेली,<br>
    छन मै मित्र छन मै प्यारे, छन मै ज्यान अकेली,<br>
    छन मै गोती छन मै नाती, छन मै दाता बेली,<br>
    छन मै कृष्ण चाहे जो करदे, तूं ध्यान उसी का धरले ।।1।।<br><br>

    <b>ताराचन्द:-<br></b>
    तनै सेठाणी ठीक कहया, गुण कृष्ण के रागूंगा,<br>
    जिस पाळे पै खड़ा करया सूं, उसतै ना भागूंगा,<br>
    शर्म भरी मेरी आंख्या म्य, कित नौकर लागूंगा,<br>
    इसी नौकरी करण तैं आच्छा, मै घरा-ऐ प्राण त्यागूंगा,<br>
    आज दो कोडी के माणस होगे, कदे थे सबतैं उपरले ।।2।।<br><br>

    <b>दयवती:-<br></b>
    फायदे मै तै सब राजी, टोटे में कौण निभाले,<br>
    म्हारे तै भी दुखी बहोत सै, तू चारो तरफ निंघाले,<br>
    बज्र केसी छाती करकै, नीची नाड़ झुकाले,<br>
    मजदूरी में दोष नही, चाहे भंगी कै कर खाले,<br>
    नल-पांडौ जिसा दुख पड़ज्या तै, तू घड़ी-स्यात में मरले ।।3।।<br><br>

    <b>ताराचन्द:-<br></b>
    नल-पांडो हरीचन्द नै भोगी, जैसी समय हिथाई,<br>
    धर्म के कारण करी नौकरी, ना सेधी करड़ाई,<br>
    धर्म तजे तै ये दुख देखे, मेरी खूब समझ मै आई,<br>
    सत ना छोंडूं धर्म जाणकै, सुध लेंगे रघुराई,<br>
    श्री लख्मीचन्द कहै भगतां की नैया, परले पार उतरले ।।4।।<br><br>



</font>
</body>








</html>