<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- जब राजकुमारी झांकी के पास आई और उसने अपनी
    बान्दी को आवाज दी तो बाबा जी को देखकर चक्कर
    खाकर गिर जाती है । तब बाबा जी क्या कहने लगा ।</b><br><br><br>

    बोली रै, बोली रै, कौण या इसका उरे नै मुंह करवाइयो ।।टेक।<br><br>

    चलता सांस दिखता धड़ मैं,  लरज गाड़ी केसी फड़ में,<br>
    या और कौण दूसरी जड़ मैं , होली रै,  होली रै,<br>
    कौण या इसका उरे नै मुंह करवाइयो ।।1।<br><br>

    रंग रूप हुसन में चातर, चलै जाणै इन्द्र सभा की पात्र,<br>
    अपणे बोलण बतलावण खातर, टोहली रै, टोहली रै,<br>
    कौण या इसका उरे नै मुंह करवाइयो ।।2।<br><br>

    के फायदा सै कमर कसे मैं,  तू राजी ना ढूंड बसे मैं,<br>
    मद जोबन के इश्क नशे मैं, सोली रै, सोली रै,<br>
    कौण या इसका उरे नै मुंह करवाइयो ।।3।<br><br>

    लखमीचन्द कहै छन्द धरकै, आनन्द होगा दर्शन करकै,<br>
    बतादे या कौण मण्डेरे पर कै, डोली रै, डोली रै,<br>
    कौण या इसका उरे नै मुंह करवाइयो ।।4।<br><br>


</font>
</body>








</html>