<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- चन्द्रगुप्त का सभी रसमों के साथ अच्छी प्रकार से विवाह करके चलते समय लाल और जूड़े व अन्य चीजे सम्भलवाते हुए क्या कहते है।</b><br><br>

    ले सच्चे मोती का जुड़ा बेटा नौ करोड़ी लाल ले ।। टेक ।।<br><br>

    तनै राजी होणा था सुणकै, धर लिऐ बात हिए मै गिणकै,<br>
    चुन लिए बेटा मेरे तोता बणकै, या पक्की-पकाई बाल लै।।1।।<br><br>

    बेटा ऊंच-नीच नै तकिए, बेटा मेरी बात नै लिखिए,<br>
    इन चीजां नै चौकस रखिए, कदे कोए ऊत निकाल ले।।2।।<br><br>

    किसा रंग लाग्या तेरे ब्याह कै, इनै घाल ले खूब निगाह कै,<br>
    जननी मां तै दे दिये जा कै, जेब के अन्दर डाल ले।।3।।<br><br>

    लख्मीचन्द गुरू छन्द धरै सै, बदी करण तैं सदा डरै सै,<br>
    ये तेरी साली-सपटी ठ्ठटा करै सै, कदे बदल दूसरा ख्याल ले।।4।।<br><br>






</font>
</body>








</html>