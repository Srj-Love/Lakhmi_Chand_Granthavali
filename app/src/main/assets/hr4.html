<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :-  हीर और रांझा इसी तहर रोज छुप-छुपकर मिलते हैं तो सारे परिवार
    में उनकी मुलाकात की चर्चा होने लगी। रोज की तरह एक दिन हीर
    रांझे के लिए दूध-मलाई लेकर चली तो उसकी भाभी ने उसका रास्ता रोक
    लिया और उसे क्या कहने लगी ।</b><br><br>

    आधी रात अन्धेरी में कित काम जाण का तेरा,<br>
    जाणां कडै जरूरी सै तू पेटा भरदे मेरा  ।। टेक।<br><br>

    बहाण और बेटी रहया करैं सैं अपणे कायदे ढंग मैं,<br>
    कुछ भोजन सै खाण का एक दूध का लोटा संग मैं,<br>
    एक बात का भेद पट्या ना तू रंगी हुई किस रंग मैं,<br>
    संगर कै नैं चाल पड़ी तू भरकै चाव उमंग मैं,<br>
    जा सै रोज जाण का तेरा कोन्यां पाट्या बेरा ।।1।<br><br>
    करल्यी नीची नाड़ किसी चुप होगी क्यूं ना बोलै,<br>
    उथलै कोन्यां जीभ बात का भेद कदे ना खोलै,<br>
    कोन्यां ख्याल तनै इज्जत का ना ऊंच-नींच नै तोलै,<br>
    हो ज्यागी बदनाम नणद जै इस तरियां तू डोलै,<br>
    क्यूं गुम होगी सांस भूलगी उतर गया तेरा चेहरा ।।2।<br><br>

    न्यूं घर तैं बाहर जाण की हीरे चोरी सै अकना,<br>
    सारे शहर की धी-बेटी घरां सोरयी सै अकना,<br>
    जो बेकार फिरैं बदनाम वैं होरी सै अकना,<br>
    बता तेरे केसी और सिवासण छोरी सै अकना,<br>
    न्यू तै मेरै जचगी तूं बदनाम करैगी डेरा  ।।3।<br><br>

    त्यौड़ी पड़गी माथे मैं किसी छोह मैं भरी खड़ी सै,<br>
    कामदेव की तेरे गात मैं काली नाग लड़ी सै,<br>
    आधी रात ऊठ कै चाली मोह की आग छिड़ी सै,<br>
    सजधज कै इस तरियां होरी जाणूं कोए फूलझड़ी सै,<br>
    लखमीचन्दध तनै बूझै सै कित लगै रात नै फेरा  ।।4।<br><br>

</font>
</body>








</html>