<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


    मनुष्य जन्म लेकर कै, हरी गुण गाणा चाहिए,<br>
    देह की खातिर विषय भोग से, ध्यान हटाणा चाहिए ।। टेक ।।<br><br>

    विषय भोग तो विष्टा भोजी, बराह तलक भी मिलते,<br>
    श्रेष्ठ चीज दुनियां में तप है, जो मार्ग सिर चलते,<br>
    तप से अन्त:करण शुद्व हो, दुख देही के टलते,<br>
    जब शुद्व हो अन्त:करण, सतचित आन्नद के रंग खिलते,<br>
    ऋषि-महात्मा जन लोगों का, कहा बजाणा चाहिए ।।1।।<br><br>

    भाई-बंध और कुटम्ब-कबीला, मात-पिता सुत-दारा,<br>
    अपना-उसका तेरा-मेरा, यो सब झूठा परिवारा,<br>
    विषय भोग के फन्द में फंसकै, कुछ ना चालै चारा,<br>
    अन्त:करण पै मैल चढै, बणै बोझ भरोटा भारा,<br>
    बस इसको नरक कहैं दुनियां में, गात बचाणा चाहिए ।।2।।<br><br>

    ऋषि-महात्मा उनको कहते, जो सह्रदय सभी को लखते,<br>
    शान्ति स्वरूप बण श्रेष्ठ भजन कर, सदाचार गुण रखते,<br>
    बणखंड की गर्मी-सर्दी देही पै, दंड भुगत कै पकते,<br>
    अन्धकार दुख तेज स्वरूप सुख, मुख से ना कहै सकते,<br>
    अपना-पराया दुख-सुख, सब कुछ एक समान चाहिए ।।3।।<br><br>


    सब जीवों में जो मैं ईश्वीर हूं, वो उड़ज्या जीव आत्मा। जानों,<br>
    मुझमें प्रीत करो प्रेम से, सो ही पुरषार्थ मानो,<br>
    विषय-वासना इस दुनियां से, अलग राखणी ठानों,<br>
    देह के दुख दूर करने को, धन लक्ष्मी से मन तानों,<br>
    कहै लखमीचन्द ऋषि महात्मा, उन्हे बताणा चाहिए ।।4।।<br><br>




</font>
</body>








</html>