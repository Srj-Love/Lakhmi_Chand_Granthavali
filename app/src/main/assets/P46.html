<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राजा सुलेभान रूपेशाह दिवान की बात नहीं मानता और उससे पूछता है कि तेरे पास क्या सबूत है कि पूर्णमल जती है और राणी सती नहीं है। राजा रूपेशाह से क्या कहता है।</b><br><br>

करकै दया छोड दयूं सूत नै, यो भी तै चाला सै,<br>
त्रिया बिना जति की परिक्षा, कौण करण आला सै ।।टेक।।<br><br>

बिना खोट इस दुनिया म्य, कुण किसके सर नै काटै,<br>
राणी कहै बेइज्जती करग्या, यो मेरे स्याह्मी नाटै,<br>
पर त्रिया का रूप देख कै, कोए बिरला दिल नै डाटै,<br>
परखे बिना खरे-खोटे की, किसनै मालूम पाटै,<br>
जैसे चाबी बिना पता ना चलता, यो किस ढंग का ताला सै ।।1।।<br><br>

भौरे बीच सम्भाल्या करते, जितने लोग-लुगाई,<br>
विद्वान और जती बता कै, झुठी करै बडाई,<br>
देश-देश तै आये नेवगी, लेकै ब्याह सगाई,<br>
डूबण लाग्या कोड करी, खुद मौसी बहू बणाई,<br>
यो बुगला भगत आश्की करता, पर शादी का टाला सै ।।2।।<br><br>

था सुखदेव ब्यास का लडका, जनक के घरां गया था,<br>
दरी गलीचे साथ स्त्री, रहते जती रहया था,<br>
सेवा मै दस बीस नार, ना फन्दे बीच फहया था,<br>
छ: महीने म्य आकै जनक नै, योगी पुरूष कहया था,<br>
सब बीरां नै दई गवाही, म्हारा खुद देख्या-भाला सै ।।3।।<br><br>

चोरी-जारी बदमाशी कर, कुल का नाश करादे,<br>
इसे पूत का अपणे आगै, चौड़ै शीश तरादे,<br>
अपणी झूठी करें जा बड़ाई, योगीपणां जरादे,<br>
जती पुरूष तै वो हो सै, जिसनै सती बीर सराहदे,<br>
लखमीचन्द बडी मुश्किल मिलता, जो समदर्शी पाला सै ।।4।।<br><br>





</body>








</html>