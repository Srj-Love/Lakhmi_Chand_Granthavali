<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

  <b>  वार्ता :-  मालिन की ये बात सुनकर फूलसिंह ने कहा तूने ठीक
    कहा है लेकिन मालिन गृहस्थी धर्म को क्यों भूल रही हो ।
    एक गृहस्थी का अतिथि के प्रति क्या धर्म होता है ।</b><br><br>


    प्रदेशी नै शरण लई थारी एक रात काटण नैं,<br>
    घरबारी का धर्म भूल क्यूं त्यार खड़ी नाटण नैं  ।।टेक।<br><br>
    बिना बुलाए कौण किसे कै आया जाया करै सै,<br>
    लिख्या कर्म का दाणा पाणी आपै ल्याआया करै सै,<br>
    समझणियां अतिथि के हाजिर सब कुछ पाया करै सै ,<br>
    फेर सारा कुणबा घणी खुशामन्द मिल कै ठाया करै सै,<br>
    दो रोटी तै भो कोए दे-दे पेट खढ़ा आंटण नैं ।।1।<br><br>
    सुणी हो राजा धर्मपुत्र कै दासी लाख रहैं थी,<br>
    सोने के पात्र मैं भोजन ले कै कृष्ण-2  कहैं थी,<br>
    ऋषि मुनि मंगते भूखे नै भोजन दे चरण गहैं थी,<br>
    कुन्ती सहित द्रोपदी राणी कितने कष्ट सहैं थी,<br>
    बिना जाण कूण घर गृहस्थी कै आवै दुख बांटण नै ।।3।<br><br>
    मेरा भी कुछ दोष नहीं सब कै पेट खढ़ा सै ,<br>
    जितना शरीर बणा बन्दे का पाप का भरया लढ़ा सै,<br>
    जो घर आए का करै निरादर उनकै पाप चढ़ा सै,<br>
    जिनकै बिना बुलाए अतिथि आज्यां उनका भाग बड़ा सै,<br>
    धर्म और श्रद्धा दोनों चाहिए आए गए डाटण नै    ।।3।<br><br>

    मनै अपणै भी घर-2 हांडण की कदे तै बाण नहीं सै,<br>
    धर्म दिवा ले थारी नगरी में मेरी जाण पिछाण नहीं सै ,<br>
    जाण बिना इस दुनियां में माणस की काण नहीं सै,<br>
    कहै लखमीचन्द मनै ठहरा ले थारी कुछ भी हाण नहीं सै,<br>
    बिना मणि का नाग जाण दयो जगह ओश चाटण नैं ।।4।<br><br>


</font>
</body>








</html>