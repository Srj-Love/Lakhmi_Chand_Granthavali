<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- हीर अपनी भाभी को क्या जवाब देती है ।</b><br><br>

    आगे तै हटज्यो भाभी इब मनैं चौकस जाणा सै,<br>
    सच्ची पाक मोहब्बत का मनैं परण निभाणा सै  ।।टेक।<br><br>
    ले कै जन्म जगत में सच्चा ज्ञान चाहिए सै,<br>
    घर आए की इज्जत खातिर ध्यान चाहिए सै,<br>
    कही बात पै जमज्यास इसी जबान चाहिए सै,<br>
    हर माणस नै इज्जत खातिर श्यान चाहिए सै,<br>
    मेरे हाथ मैं राझें खातिर दूध और खाणा सै  ।।1।<br><br>

    एक आदमी सारे दिन जब काम गैर कै करता रहै,<br>
    टुकड़ा पाणी ना खाकै भूखा प्यासा मरता रहै,<br>
    यू कुणसा इन्साफ करै मेहनत कर डण्ड भरता रहै,<br>
    जै पाली भूखा रहग्या तै भाभी मनै उल्हाणा सै ।।2।<br><br>
    बिना बुलाया ना आरया के घर बार नहीं उसकै,<br>
    मात पिता और भाभी भाई के परिवार नहीं उसकै,<br>
    के बेइज्जत हांडै सै के घर में नार नहीं उसकै,<br>
    के वो ठाली हांडै सै के कार ब्यौहार नहीं उसकै,<br>
    के वो भूखा मारया जा सै आखिर पूत बिराणा सै ।।3।<br><br>
    उसा किसा मत जाणैं रांझा पाली इज्जत भारी का,<br>
    जी तै प्यारा राखूं सूं मनैं लागै सुरत प्यारी का,<br>
    पाली रहता बीत नहीं ले काम करै होशियारी का,<br>
    क्यू्ं मठ मरवावै सै म्हारी तीन जन्म की यारी का,<br>
    लखमीचन्द कहै सोग्या होगा वो जाकै मनै जगाणां सै ।।4।<br><br>


</font>
</body>








</html>