<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:- राणी ने जो बात बेटा पालने की कहीं थी, उसके जवाब में राजा ने क्या कहां।</b><br><br>


पालै सै तै कदे नै कदे, तनै करकै टूक खुवादे,<br>
इतना-ऐ शान भतेरा, मेरे सिर पै घड़ा ठूवादें ।। टेक ।।<br><br>

बणी-बणी के सौ होज्या, कोए ना बिगड़ी का साथी,<br>
सत के कारण मारें खड़या सूं, धर्म रूप की गाती,<br>
पिछला कर्म निमट नही लेता, इतणै कौण हिमाती,<br>
अन्त:करण का मैल उतरज्या, झट मुक्ति हो जाती,<br>
कर्म चढण नै दे-दे हाथी, घर तै कर्म तुहादे ।।1।।<br><br>

अपणा तै दुख रोवण लागी, चाहे आगला मरज्या,<br>
देख ब्योंत मेरा कंगले आळा, तेरा हिया क्यूं ना लरज्या,<br>
कदे-कदे तै राज करूं था, रहै थी हुक्म मै प्रजा,<br>
धर्म के कारण करें खड़या सूं, कंगल्या आळा दर्जा,<br>
तेरे पति का कर्ज उतरज्यां, तूं याहे दिन-रात दुआ दे ।।2।।<br><br>

हाथ जोड़ कै न्यू कहरा, के मैं हीणा तूं ठाढ़ी,<br>
मै बोल्या तूं घड़ा ठूवादे, तनै आंख कसुती काढी,<br>
बड़े-बड़े पुन्न-दान करै, जाणै किस दिन आज्या आडी,<br>
धर्म का धक्का लुवा दिये, मेरी धंसी गार मै गाडी,<br>
तरहां बैल की जुड़ज्यांगा, एक बर कर अधर जुआ दे ।।3।।<br><br>

लख्मीचन्द सतगुरू की सेवा, करकै पार उतरिये,<br>
जो भीड़ पड़ी मै काम आंवती, इसी लुगाई बरिये,<br>
धड़ पर तैं चाहे नाड़ उतरज्या, मत वचनां तै फिरिये,<br>
हाथ जोड़कै न्यूं कहरया, मेरी नार प्रण पै मरिये,<br>
न्यूं मत डरिये कदे छींट लागज्या, तूं दूर तै हाथ लुवादे ।।4।।<br><br>



</body>








</html>