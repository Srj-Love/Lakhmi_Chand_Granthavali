<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



 <b>जीते जी का मेल मरे पै किसका दावा हो सै<br>
    बात बीज्या  गये बगत का के  पछतावणा हो सै   ।।टेक।<br><br></b>
    खाली माटी पड़ी रहै के फायदा लाग करन मैं,<br>
    बड़े-2 ऊत-नपूत चले गए खपगे इसी धरण मैं,<br>
    पैदा सो नपैद जगत में जीवै सौ मरण मैं,<br>
    इब रोये तै ना काम चलै सुख होगा सबर करण मैं,<br>
    आडै कोये मरज्या बचपन मैं किसे का ब्याह मुकलावा हो सै ।।1।<br><br>

    आड़ै बड़े-2 ऊत-नपूत डिगरगे तू सै कोण बिचारी,<br>
    इस दिन नैं एक सार बणा दिये राजा और भिखारी,<br>
    जैसे कोए कुम्हार बनावै माट मटकणे झारी,<br>
    घड़-2 पुतले अलग टेक दे चितण करै कुम्हारी,<br>
    कोए पाकज्या कोए फूटज्या माटी का पजावा हो सै  ।।2।<br><br>

    उस मालिक नै इस दुनिया का देख्या खेल रचा कै,<br>
    आवागमन लगी दुनिया मैं देखो निगाह फैला कै,<br>
    धर्मराज की लगी कचहरी बैठा आसन ला कै,<br>
    जिस माणस पै हुक्म चलै उसनै लेज्या यमदूत उठा कै,<br>
    मौत के दिन मालिक के घर का सही बुलावा हो सै  ।।3।<br><br>

    कोण किसेका बेटा बेटी कोण किसेकी मां सै,<br>
    देखे की सीलक हो सै ना कौण कमाई खा सै,<br>
    आवागमन लगी दुनिया की झूठी सच्ची राह सै<br>
    कह माईचन्द अगत सम्भालो या दुनियां चाली जा सै,<br>
    गुरु लखमीचन्द यो प्रेम जगत में लोग दिखावा हो सै ।।4।<br><br>





</font>
</body>








</html>