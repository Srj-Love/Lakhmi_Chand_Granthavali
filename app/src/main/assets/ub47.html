<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>गऊ माता की सेवा करियो भारत के नर नारी,<br>
    चारों वेद बडाई करते ऋषि मुनि ब्रह्मचारी ।।टेक।<br><br></b>

    तेतीस करोड़ देवता सारे गऊ माता में रहते,<br>
    तेतीस मुख्य देवता हों वैं बुरी भली नै लहते,<br>
    उपनिषद और मनुस्मृति छ: यों शास्त्र कहते,<br>
    गऊ माता के हृदय के मैं सात समुद्र बहते,<br>
    कोई दूध का कोई शहद का कोई घी का कोए खारी  ।।1।<br><br>
    पीठ मै बासा विश्वकर्मा पेट में सन्त कंवारा,<br>
    पुड़यां मैं बासा लक्ष्मी जी का भेद बतादूं सारा,<br>
    चारों थण धर्म के खम्बे बहती अमृत धारा,<br>
    अग्न देवता करै ताड़ना गऊ खाती है चारा,<br>
    नाभी धोरै बसै पृथ्वी जाणैं दुनियां सारी  ।।2।<br><br>

    गणेश नाक में शिव शंकर मस्तिक में बास करै,<br>
    अश्विन कुमार रहे कान में सुनने की ख्यास करै,<br>
    धर्मराज सीगां में रहता जो दुख का त्रास करै,<br>
    चांद सूरज दो रहें सामने आंखा में प्रकाश करै,<br>
    यमदूतां नै कह सुण कै गऊ मदद करैगी थारी ।।3।<br><br>

    मंगल बुध शनिचर राहूं बृहस्पति तेज अकल मैं,<br>
    भैरू और मरीचि रहैं अगले पायां की हलचल मैं,<br>
    कान्धै सरस्वती कंठ में विष्णु राहु केतू गल मैं,<br>
    टांट में बासा ब्रह्मा का जो सबसे भारी बल मैं ,<br>
    वरण कुबेर साक्षी देते अपनी बारी-बारी  ।।4।<br><br>

    पूंछ में बांसा शेष नाग का आठ बसु फैरे सैं,<br>
    दस दिगपाल रहैं पायां में गऊ आगे नै पैर धरै सै,<br>
    गंगाजल गऊ का मुत्र सब बन्दे धूंट भरैं सै,<br>
    लखमीचन्द कहै वैं पार उतरगे जो गऊ की सेवा करैं सैं,<br>
    जिस घर मै गऊ माता रहै उड़ै कदे ना आवै हारी  ।।5।<br><br>


</font>
</body>








</html>