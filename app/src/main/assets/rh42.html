<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- राजा हरिशचन्द्र राणी के चीर को लेकर कालिये के पास जाता है और आगे क्या होता है।</b><br><br>


बेटे आळा किला टूटग्या, टूटी पड़ी किवाड़ी रहगी,<br>
चीर नै लेकै चल दिया राजा, राणी नग्न उगाड़ी रहगी ।। टेक ।।<br><br>

रोवण नै होग्या बुम्ब फूटकै, फिकर नै खालिया गात चूंटकै,<br>
आवण लाग्या सांस टूंट कै, उसी-ऐ चालती नाड़ी रहगी ।।1।।<br><br>

राणी धौरे तै चलती बरियां, ढह पड़या होता संभलती बरियां,<br>
लिकड़ियो बेशक जलती बरियां, पेड़ मै गडी कुहाड़ी रहगी ।।2।।<br><br>

होणी सब तरियां तै खोगी, मेरे मार्ग मैं काटें बोगी,<br>
मेरे लेखै जगपरलो होगी, जै सांप की बात बिगाड़ी रहगी ।।3।।<br><br>

लख्मीचन्द दुख गया मान मै, कदे पड़ज्या फर्क श्यान मै,<br>
झाल डाटली ज्ञान ध्यान मै, बन्द की बन्द जबाड़ी रहगी ।।4।।<br><br>





</body>








</html>