<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



 <b>   वार्ता :-  अब राणा क्या कहता है। :-</b><br><br>

    सब तै कहूं सूं समझाकै कदे कोड़ी काणी करदो,<br>
    लत्ते चाल पराह मीरा नै खुद पटराणी करदो   ।।टेक।<br><br>

    जो पीहर में बरता करती, मीरा का बन्द कायदा करदो,<br>
    पति बिना कदे बात करै ना, इसा ठीक इरादा करदो,<br>
    या भी के जाणै ब्याही गई थी, सेवा हद से ज्यादा करदो,<br>
    तमाम जिन्दगी नहीं भूलूं , जै इस मोकै फायदा करदो,<br>
    सब मीरां तै बोल-बोल कै मीठी बाणी करदो  ।।1।<br><br>

    तुम नै सारियां नै राखूंगा, लाडली इसी कसम खालूंगा,<br>
    सब मिल कै कहा करो पूरा तुम गंगाजी न्हालूंगा,<br>
    उक चूक जै रहैगी बात में इब धर्म ठालूंगा,<br>
    मीरा ठीक बणादी तै मैं छाती कै लालूंगा,<br>
    बान्दी या तेरी बात नैं मानैगी कदे खांड का पाणी करदो  ।।2।<br><br>

    बीरबानी सै इसनै लखण ला दियो शेर बघेरा जर्ख नहीं सै,<br>
    इसकी और थारी बातां मै देण आला कोए दर्क नहीं सै ,<br>
    और कोई तुम बतलाइयो मेरे दिल पै हर्क नहीं सै,<br>
    कै तै मैं जाणूं कै तुम जाणों तिलभर का फर्क नहीं सै,<br>
    मानैं तै कुछ बात मनालो ना तै पक्की स्याणी करदो  ।।3।<br><br>

    जिन नै नहीं बरतणे आवैं, उनके खोये धन जाया करैं सै ,<br>
    फिर हाथ मसल कै रोयें जा कित-कित मन जाया करैं सैं,<br>
    इसनै के बेरा या और ढंग में थी बहू भी बण जाया करैं सैं ,<br>
    लखीमचन्द कहै जाण पाटते लग सन जाया करैं सैं,<br>
    कै तै राजी तै मानज्या ना तै कती कट खाणी करदो  ।।4।<br><br>



</font>
</body>








</html>