<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    दीन से बेदीन हुआ, घर तै बेघर हो लिया भाई,<br>
    भगवान पै भरोसा करकै कन्चनपुर की सुरती लाई ।। टेक।<br><br>

    साच माच रहा दीख हूर का, सुन्दर शरीर फोटू में,<br>
    गोरे गात पै किसा सजरा, दखनी चीर फोटू में,<br>
    मरणा जीणा लाभ हाण और मेरी तकदीर फोटू में,<br>
    रांझे की सपनों की राणी जाणूं हीर फोटूं में,<br>
    कारीगर नै ध्यान लगा कै, किसी करी सै चतुराई  ।।1।<br><br>

    गोल-2  मुख चन्द्रमा सा खिली रोशनी तन में,<br>
    गहणे के में लटपट जाणूं, देवी रही सिंगर भवन में ,<br>
    जैसे रती के प्रेम से काम देव कै उठैं लोर बदन में,<br>
    जाणूं भगतां नै भगवान मिलै मैं न्यू आनन्द दर्शन में ,<br>
    हाथ पैर मुख शरीर की शोभा मद में भरी भराई ।।2।<br><br>

    राज घरां में जन्मी पाछै,  आच्छी करणी करगी,<br>
    दासी बान्दी टहल करैं, किसी मस्त जवानी भरगी,<br>
    रूपवती सती शहजादी की, तसवीर देश में फिरगी,<br>
    कै तै फेटूं ना मरणा होगा, या तै पक्की जरगी,<br>
    बहुत राजे, महाराजे उसकी करते फिरै बड़ाई ।।3।<br><br>

    घड़ी मिलण की, चमन खिलण की समय आगी तै जाणूं,<br>
    ध्यान टेक कै मनै देख कै, सरमागी तै जाणूं,<br>
    चोट जिगर में, कंचनपुर में, मनैं पागी तै जाणूं, <br>
    घर बार गया, कष्ट सहया, मेरै लागी तै जाणूं,<br>
    कह लखमीचन्द किस कै दुखै लागी चोट पराई ।।4।<br><br>



</font>
</body>








</html>