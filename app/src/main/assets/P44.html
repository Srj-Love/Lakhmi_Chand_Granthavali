<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राणी इन्छरादे अब क्या कहती है।</b><br><br>

पूर्णमल बेटे की पिया, ज्यान खोवैगा,<br>
झिखैगा जब सौकण के, सब एब टोहवैगा ।। टेक ।।<br><br>

गुरू गोरख की नहीं यकीदा, तेरै जुबान का,<br>
मानैगा तूं सौकण की, सै कच्चा कान का,<br>
पूर्णमल जती नाम कहया गया, पूत जवान का,<br>
जोड़े थे हाथ तनै दुख था, सन्तान का,<br>
गुरू गोरख का वरदान, के ना पूरा होवैगा ।।1।।<br><br>

बीर-मर्द समदर्शी जो, बावन जनक गिणाये सैं,<br>
मेरी सोकंण तैं कद ब्राह्मण नै, वेद सुणाये सैं,<br>
कद परम हंसां के दर्जे मैं, जल दूध छणाये सैं,<br>
उसनै के परीक्षा करकै, जती बणाये सैं,<br>
बेटे का गल काटकै, के सुख तै सोवैगा ।।2।।<br><br>

ज्ञान बिना के मन का पाप, सहजै भागै सै,<br>
मैं जाण गई तूं सौकण की, के मेर त्यागै सै,<br>
उस बैरण के मन म्य, कामदेव जागै सै,<br>
सती जनक की राणी केसी, या क्यूकर लागै सै,<br>
वशं बेल का नाश करकै, पाछै रोवैगा ।।3।।<br><br>

लखमीचन्द कहै भौरे के म्हा, ज्ञान सीखै था,<br>
इसी बे-अदबी कर देता, के बिना सलीखै था,<br>
पिछले जन्म का पाप करया, पड़या चौड़ै दिखै था,<br>
दुख था तनै सन्तान का, तूं रोवै-झीखै था,<br>
इस जिन्दगी के पाप करे हुऐ, क्यूकर धोवैगा ।।4।।<br><br>





</body>








</html>