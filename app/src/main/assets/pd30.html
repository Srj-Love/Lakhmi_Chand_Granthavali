<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :-  चन्द्रदत्त अपने दोस्त को पर त्रिया से बचने के लिए
    ज्ञान की बात बताकर संकेत करता है :-</b><br><br>


    पिछला कर्म ध्यान में ल्यादे अपणै हाथ नही सै,<br>
    गैर बीर के मोह मै फंसणा आच्छी् बात नही सै  !!टेक!!<br><br>

    स्वाद जीभ का रूप देखणा यो माणस नै मारै,<br>
    इश्क की सुणकै चित मै धरले ज्ञान की नही बिचारै,<br>
    तरहां-2 की ले खश्बोई फिरै भरमता सारै,<br>
    गर्म सर्द दुख सुख ना मानै भूख प्यास भी हारै,<br>
    ना तै झूठे आश्क फिरै भतेरे सुख दिन रात नही सै..!!1!!<br><br>

    पर त्रिया से जो नर बन्दे इश्क कमाणा चाहवैं,<br>
    ठाढी नदी बहै नर्क की प्यावैं और न्हावावैं,<br>
    गैर पुरूष और गैर स्त्री जो खुश हो इश्क कमावै,<br>
    उनकी ताती मूरत कर लोहे की अग्नि बीच तपावै,<br>
    मार पीट कै छिन्न भिन्न करदे रहै जात जमात नही सै..!! 2!!<br><br>

    पर त्रिया के तजण की श्रद्धा जै किसे नर मै हो तै,<br>
    पतिव्रता के कायदे करती जै इसी ब्याही घर में हो तै,<br>
    जितणी नीत बदी मै राखै जै इतनी हर मै हो तै,<br>
    मिटज्या आवागमन राम का़ नाम जिगर मै हो तै,<br>
    भला जीव का मन मैं सोचैं अपना गात नही सै ..!!3!!<br><br>


    लख्मीचन्द कहैं बुरा जमाना सोच समझ कै चलना,<br>
    लुच्चे गुण्डे बेईमानां से सौ सौ कोसां टलना,<br>
    एक नुक्ता तै लिखा वेद मै प्यारा सेती मिलना,<br>
    जिसतै इज्जत धर्म बिगड़ज्या उसकै गल नही घलना,<br>
    यारी कै घरां जारी करना इसतै बत्ती घात नही सै..!!4!!<br><br>



</font>
</body>








</html>