<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

  <b> वार्ता:- अब सभी अगड़ पड़ोसन रंग चाह के गीत गाती है।</b><br><br>


    छोटी बड़ी नार मिलकै, गावै मंगल चार मिलकै,<br>
    मृगा कैसी डार मिलकै, नई बहू नै तारण आई ।। टेक ।।<br><br>

    खड़ी डौले कै चारूं खूंट, रही थी रंग चमन का लूट,<br>
    हे! ऊठ बहू क्यूं ना घर नै चालै, डौले बीच पदमनी सी हालै,<br>
    सोमवती तेरी पीतस घालै, पांच असर्फी मुंह दिखाई ।।1।।<br><br>

    कुछ सुझै ना दंगे-रौले मै, राख्या नेग नही भोले मै,<br>
    डौले मैं तैं बाहर लिकड़कै, देखी बीर खड़ी जड़-जड़ कै,<br>
    पीतस के पायां मै पड़कै, एक मोहर दी पांया पड़ाई ।।2।।<br><br>

    कट्ठी घणी लुगाई होली, बणगी हूरां बरगी टोली,<br>
    एक बुढिया बोली नजर फलाकै, मुंह दिखाइए बहू पल्ला ठाकै,<br>
    बीरां पर कै हाथ लफाकै, बड़ी मुश्किल तै पुचकारण पाई ।।3।।<br><br>

    कोए बे-भागी पड़कै सोगी, बहू थी सुथरी देखण जोगी,<br>
    शीलक होगी एक-एक कै, लख्मीचन्द कहैं नजर टेक कै,<br>
    कहै लुगाई रूप देखकै, धन्य-धन्य सै बहू जिसनै जाई ।।4।।<br><br>


</font>
</body>








</html>