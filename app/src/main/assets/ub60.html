<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>मनुष्य जन्म ले करकै हरी गुण गाना चाहिए,<br>
    देह की खातिर विष्य भोग से ध्यान हटाना चाहिए  ।।टेक।<br><br></b>

    विषय भोग तो विष्टा भोगी बराह तलक भी मिलते,<br>
    श्रेष्ठ चीज दुनियां में तप सै जो मार्ग सिर चलते<br>
    तप से अन्त:करण शुद्ध हो दुख देही के टलते,<br>
    जब शुद्ध हो अन्तःकरण प्रेम आनन्द के रंग खिलते,<br>
    ऋषि महात्माजन लोगों का कहा बजाणा चाहिए  ।।1।<br><br>

    भाई बन्ध और कुटम्ब कबीला मात-पिता सुत दारा,<br>
    अपणा उसका तेरा मेरा यो सब झूठा परिवारा,<br>
    विषय भोग के फन्द में फंस कै कुछ ना चालै चारा,<br>
    अन्तःकरण पै मैल चढ़ै बणै बोझ भरोटा भारा,<br>
    बस इसको नर्क कहैं दुनियां में गात बचाणा चाहिए  ।।2।<br><br>

    ऋषि महात्मा उसको कहते जो सुहृदय सभी को लखते,<br>
    शान्ति स्वरूप बण श्रेष्ठ भजन कर सदाचार गुण रखते,<br>
    सर्दी गर्मी दुख देही पै दण्ड भुगत कै पकते,<br>
    अन्धकार दुख तेज स्वरूप सुख मुख से ना कह सकते,<br>
    अपणा-पराया दुख-सुख सब एक समान चाहिए   ।।3।<br><br>

    सब जीवों में जो 'मैं ईश्वर हूँ' वो जीव आत्मा जानों,<br>
    मुझ में प्रीति करो प्रेम से सोई पुरूषार्थ मानों,<br>
    विषय वासना इस दुनियां से अलग राखनी ठानों,<br>
    देह के दुख दूर करने को धनलक्ष्मी से मन तानों,<br>
    कह लखमीचन्द ऋषि महात्मा उन्हें बताणा चाहिए  ।।4।<br><br>




</font>
</body>








</html>