<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:— रूपेशाह दिवान आगे क्या कहता है।</b><br><br>

तीन लाख के बदले मैं, दस लाख तलक भी भर दयूंगा,<br>
दूध और पाणी अलग छाण कै, सही फैसला कर दूंगा ।। टेक ।।<br><br>

पूर्णमल का रूप देखकै, राणी भी उमंग भरी होगी,<br>
इसका खोट नहीं राजा, राणी की नीत फिरी होगी,<br>
क्यूंकि तू बूढा वा जवान अवस्था, मोह मैं ठीक घिरी होगी,<br>
मत करिऐ एतबार बीर का, उसनै खोटी नजर करी होगी,<br>
जै पूर्णमल का खोट मिल तै, मैं शीश काटकै धर दूंगा ।।1।।<br><br>

करणा चाहिए ख्याल तनै, के हो सै जात लुगाई की,<br>
हस्तनापुर मैं ताले भिड़ग्ये, मरगे साथ लुगाई की,<br>
कुरूक्षेत्र और लंका नै खोग्यी, या मुलाकाल लुगाई की,<br>
मर्द साले की कोई सुणै ना, पर साची बात लुगाई की,<br>
इनके कारण मिले खाक मैं, गिणा भतेरे घर दूंगा ।।2।।<br><br>

कदे इन्द्राणी कदे ब्रह्माणी, कदे पतिव्रता रंग छाया सै,<br>
कदे लक्ष्मी कदे डाण-डंकणी, इनकी अदभुत माया सै,<br>
माणस नै दे मार ज्यान तै, ऐसा जाल फलाया सै,<br>
ब्रह्मा-विष्णु शिवजी तक नै, मिलकै धोखा खाया सै,<br>
तेरी भी मैं कदे नै कदे, न्यूएं लागी दिखा कमर दूंगा ।।3।।<br><br>

लखमीचन्द के-सा गाणा कोन्या, और सब दुनिया नकल करै,<br>
इन बातां नै कड़ै ठिकाणा, चाहे कोए कितनिऐ अकल करै,<br>
होज्यगा बदनाम भूप जै, झूठ बात नै असल करै,<br>
मै देश-देश मैं चिट्ठी गेरूं, के पिता पूत नै कत्ल करै,<br>
कै तै आज्या बाज बदी तै, ना तै सारै-ऐ करा खबर दूंगा ।।4।।<br><br>





</body>








</html>