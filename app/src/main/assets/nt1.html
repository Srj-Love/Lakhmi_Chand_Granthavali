<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>लक्ष्मी रूप बीर का घर में घर भरवाणा चाहिए
    याहे कसर सै फूलसिंह का ब्याह करवाणा चाहिए  ।।टेक।<br><br>
    पीहर-सासरा दोनों कुलां की आण राखणी चाहिए,<br>
    देवर जेठ पीतसरे सुसर की काण राखणी चाहिए,<br>
    सास नणन्द बड़ी छोटी मैं जाण राखणी चाहिए,<br>
    पति की सेवा प्रजा पालन की बाण राखणी चाहिए<br>
    तेरा देवर जवान घोट कै न्यारा ना मरवाणा चाहिए ।।1।<br><br>
    छोटी बिना बड़ापन के तेरा कोए डोला डाटया ना,<br>
    भाईयां बिना जगत मै धन का कोए कुढा बांटया ना,<br>
    एक और आज्याा तै के तेरै आध सेर आटा ना,<br>
    तुम साहुकार सो धन दिया हर नै क्याहें का घाटा ना,<br>
    कहै सुण कै उस ब्याहण रात का दिन धरवाणा चाहिए ।।2।<br><br>

    थारै धन माया का ओड़ नहीं कोए बालक बच्चा कोन्यां,<br>
    सब जाणैं सै फूलसिंह इसा अक्कल का कच्चा कोन्यां,<br>
    ब्याह करवावण का मनसूबा थारे दिल मैं सच्चा कोन्यां,<br>
    सिर का फर्ज तारणा चाहिए कवांरा आच्छा कोन्यां,<br>
    तनै देईधाम गठजोड़े मैं बान्ध कै खुद फिरवाणा चाहिए ।।3।<br><br>

    कहै लखमीचन्द आजकल के प्यारे जात देण आले सैं,<br>
    हम बीर मर्द थारे बदले मैं गात देण आले सैं,<br>
    हीरे पन्ने लाल कणि-मणि की दात देण आले सैं,<br>
    नौकर चाकर राजघरां में साथ देण आले सैं,<br>
    तेरे घर में नई दुराणी आजा स्वर्ग केसा ढंग करवणा चाहिए ।।4।<br><br>


</font>
</body>








</html>