<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता:- अब राजा नल बिल्कुल नंगा रह गया और उसने राणी से क्या कहां।</b><br><br>

    भूख प्यास नै चौगरदे तैं, करया घेर कै तंग मै,<br>
    तूं सब जाणै सै जो कुछ बीती, तेरे पति के संग मै ।। टेक ।।<br><br>

    अपणे तन का तारकै वस्त्र, न्यूं घाली थी घेरी,<br>
    ओढण के वस्त्र नै लेगे, करगे हेरा-फेरी,<br>
    पक्षी तीतर चढ़े गगन म्य, अक्ल मारगे मेरी,<br>
    इसा जुल्म मनै कदे ना देख्या, जिसी आज हूई डूबा ढेरी,<br>
    पेट भरण नै पकडूं था पक्षी, पड़ग्या विघ्ऩ उमंग मै ।।1।।<br><br>

    गगन मैं चढकै कलयुग बोला, के विश्वास करया सै,<br>
    तेरे राजपाठ और धन माया का, सब कलू नै नाश करया सै,<br>
    इसमैं तेरा दोष नही, मनै करया जो खास करया सै,<br>
    तेरे केसां नै दण्ड देण नै, मनै पुष्कर पास करया सै,<br>
    पाशे बणकै राज जिता दिया, तेरा जूऐ आले जंग मै ।।2।।<br><br>

    राजपाट के नाश करण की, क्युकर के ठहरी सै,<br>
    जाण नही थी कलयुग मेरा, कद का के बेरी सै,<br>
    सोच-फ़िक्र टोटे में काया, चन्दा सी गहरी सै,<br>
    बस प्राण सैं बाकी मेरे मरण मै, कसर नही रहरी सै,<br>
    तूं खड़ी जड़ मै भरे जंगल मै, रहया उघाड़ा नंग मै ।।3।।<br><br>

    लख्मीचन्द कहै सुणिये राणी, कित के तेरी निगाह सै,<br>
    यो विन्धयाचल पर्वत नदी पोषणी, सारी दुनियां न्हा सै,<br>
    आडे तै थोड़ी सी दूर चालकै, कौसल देश का राह सै,<br>
    राणी एक रास्ता चन्देरी नै, एक कुन्दनपुर नै जा सै,<br>
    इतनी कहकै पसर गया नल, मुर्दयां आले ढंग मैं ।।4।।<br><br>



</font>
</body>








</html>