<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- बात करते-2 थोड़ी देर में राणी स्वर्ग सिधार गई। राणी रुपाणी मरते समय एक कागज पर सारा हाल तथा लड़के का सब पता लिखकर उसकी बाजू पर तबीज बाँध गई थी। भगवान ने लड़के को होंसला दिया। अब लड़का माता की तरह लकड़ी तोड़कर माधोपुर शहर में बेचने के लिए जाता है। लकड़हारा अपनी किस्मत को रोता है और क्या कहता है।</b><br><br>

माणस की के पार बसावै, जब हर की माया फिर ली,<br>
के जीवै एकले का बण म्य, जब बालक की मां मर ली ।।टेक।।<br><br>

नाम-गाम और पिता वंश का, मतलब खोल्या सारा,<br>
रुपाणी नै हाल खोल कै, लिख दिया न्यारा-न्यारा,<br>
मै तै मारी होड़ जली नै, तू लाल राम नै मारया,<br>
चिट्ठी लिख दई बान्ध भुजा कै, पाछै स्वर्ग सिधारया,<br>
मां नै बेटा रोवण लाग्याज, जब कती मरण की जर ली।।1।।<br><br>

माता कद की बैरण थी, तनैं बैर कदे का लिया,<br>
तू तै स्वर्ग सिधार चली, पर दुख बेटे तै दिया,<br>
कई दिन हुए रोटी ना खाई, पाणी भी ना पिया,<br>
मात-पिता के लाड करे बिन, के जीणे मैं जिया,<br>
फेर रोवण का ख्याल छोड़ कै, घूंट सबर की भर ली।।2।।<br><br>

न्यू मैं भी जाण गया के, कर्मा का हेठा सूं,<br>
बिजली भी ना पड़ती, मैं मां का सुत जेठा सूं ,<br>
मरण तै आगै और के होगा, इतना तै ढेठा सूं,<br>
लड़के नैं न्यू जाण नहीं थी, मैं राजा का बेटा सूं ,<br>
ताज धरण के सिर कै उपर, तोड़ लाकड़ी धरली।।3।।<br><br>

दोनू बख्त सतावैं सबनैं, लागे भूख जिगर मैं,<br>
इन्द्री पांच कमावण खातिर, हर नै लादी नर मै,<br>
मात-पिता भाई-बन्ध ना, अन्न का टोटा घर मैं,<br>
तोड़ लाकड़ी बेचण खातिर, जा पहुंचा माधोपुर मैं,<br>
लखमीचन्द कहै बोझ तलै, करडी छाती करली।।4।।<br><br>



</body>








</html>