<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

    तज गये मेर संसार की, सुख त्रिया का चाहया ना ।। टेक ।।<br><br>

    ऋषभ जी के इक्कासी पुत्र, शास्त्री-वेदान्ती लोग,<br>
    नौ पुत्र नो खण्ड के राजा, भरत नै गद्दी का भोग,<br>
    नौ पुत्रों नै त्यागी बणकै, दुनियां में फैलाया योग,<br>
    मारकंड जी के मारकंडे, देवतां के वर से जाया,<br>
    छ: मनु मन्त्र तप करकै, कल्पभर की आयु पाया,<br>
    पिता जी की मुक्ति करणे, 12 वर्ष खातिर आया,<br>
    सब तृषणा तजी विकार की, दुख गृहस्थियों का ठाया ना ।।1।।<br><br>

    सनक-सनन्दन ऋषि, सनकादिक और सन्त कुमार,<br>
    स्त्री के त्यागी बनें, ब्रह्मा जी के बेटे चार,<br>
    गरूडासन को ऋषि मुनि, माया से बतावैं बाहर,<br>
    मरिचि ब्राह्मण के सुत, अट्ठासी तो हजार हुये,<br>
    प्रचेता की पदवी पाई, तप कै आधार हुये,<br>
    नाम तक धराया नहीं, माया पे सवार हुए,<br>
    लख सुरति ज्ञान विचार की, लय हुए अलग काया ना ।।2।।<br><br>

    चौरासी सिद्ध के लक्षण, सिद्वियों से मिले हुये,<br>
    साठ हजार ऋषि मुनि, बाल खिला भले हुए,<br>
    चन्द्रमा के लोक जाते, शान्ति से चले हुये,<br>
    तोष और प्रतोष कहते, सन्तोष और भद्रा नामी,<br>
    शान्ति और ईडसपति ईदम कवि विभु स्वामी,<br>
    स्वह: और सुदेह रोचन, त्रिया के बणे ना कामी,<br>
    जिननै पदवी मिली अवतार की, लगी जन्म धरत माया ना ।।3।।<br><br>

    प्रियव्रत राजा हुऐ, 13 पुत्र जन्में भाई,<br>
    सात पुत्र राजा बने, सात द्वीप ध्वजा छाई,<br>
    तीन पुत्र मनु बणे, ब्यास जी नै कीर्ति गाई,<br>
    पंच कोष जीत राजा, आप जीवन मुक्त हुए,<br>
    विषय-वासना दूर करी, योगियों में चुक्त हुए,<br>
    तीन पुत्र जिनके त्यागी, ज्ञानी मन्त्र युक्त हुए,<br>
    जड़ भरत ज्ञान तलवार की, रहुगण धोखा खाया ना ।।4।।<br><br>

    सूर्य का सारथी अरूण, त्रिया का ना सत्संग किया,<br>
    राक्षसों मे बत्रासुर नै, स्त्री को त्याग दिया,<br>
    देवता तै युद्व करकै, मरती बार स्वर्ग लिया,<br>
    कण्व ऋषि जति हुये, वीर्य को डिगाया नहीं,<br>
    कपिल मुनि ब्रह्माचारी, विषय तो जगाया नहीं,<br>
    शील गंगे भीषम के-सा, प्रण तो पुगाया नहीं,<br>
    करी हित चित से रक्षा परिवार की, पड़ी विषय रूप-छाया ना ।।5।।<br><br>

    दस दिगपाल जती, पृथ्वी का संहार करै,<br>
    अष्ट वसु ग्यारा रूद्र, बारहा सूर्य प्यार करै,<br>
    महाप्रलय तक की आयु तक का, फेर शिवजी संहार करै,<br>
    यह कथा सुणकै नै, शुकदेव मुनि प्रसन्न हुए,<br>
    देखकै नै ढंग गुरू, मानसिंह आनन्द हुए,<br>
    चरणों मै लौलीन दास, शिष्य लखमीचन्द हुए,<br>
    ध्रुव-इन्द्र अग्नि-कश्यप सार की, विधि बिन आसन लाया ना ।।6।।<br><br>







</font>
</body>








</html>