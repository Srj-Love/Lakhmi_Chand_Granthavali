<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<p><b>वार्ता:—  राजा रानी से कहने लगा कि मुझे तो पहले ही बहुत चिन्ता है, पर क्या करूं मुझे सावित्री के योग्य कोई वर दिखाई ही नहीं दे रहा। उसके बाद राजा सावित्री से ही पूछता है कि तुझे कैसा वर चाहिए, तो सावित्री क्या कहती है ।</b><br><br>

    वेद रीत और हवन कुण्ड, एक श्रेष्ठ सा घर चाहिए सै,<br>
    इन्द्रजीत पराक्रमी कैसा, पिता मेरे को वर चाहिए सै ।। टेक ।।<br><br>

    मात-पिता की सेवा करकै, चरणां मैं सिर धरता हो,<br>
    समदम-उपरम सात धाम, कुछ संयम यज्ञ भी करता हो,<br>
    अग्नि होत्र पंच महायज्ञ, ओम का नाम सूमरता हो,<br>
    तीन काल सन्ध्या तर्पण मैं, मन इधर उधर ना फिरता हो,<br>
    कृष्ण जैसा योगी हो, ना तो अर्जून सा वर चाहिए  ।।1।।<br><br>

    नीति और वेदान्त शास्त्र, कुछ ज्योतिष का ज्ञान भी हो,<br>
    तुरंग भजावै भाल चढावै, कुछ मलखम्ब बलवान भी हो,<br>
    नृत्य कला और गदा घुमावै, 14 विद्या निदान भी हो,<br>
    वस्त्र पहरै शास्त्र लावै, छोटे-बडे का मान भी हो,<br>
    पैर पद्य माथे मैं मणी, मनैं गोड्यां तक कर चाहिए  ।।2।।<br><br>

    बह्मचार्य पै कायम रहै, दान करै कुछ जति भी हो,<br>
    एक भाव पूजा मैं देखै, राज करै महारथी भी हो,<br>
    गऊ-ब्राह्मण का दास रहै, उसकी शद्ध मति भी हो,<br>
    पतिव्रता के जोडे के म्ह, इतने गुणों का पति भी हो,<br>
    फिर हम सीधे चले जां स्वर्ग मैं, के धन दौलत जर चाहिए ।।3।।<br><br>

    ऋग्वेद का ज्ञाता हो, सारा-ऐ भेद बतावणिया,<br>
    अथर्ववेद का ज्ञाता हो, शस्त्र खूब चलावणिया,<br>
    आयुर्वेद का ज्ञाता हो, खुद बुट्टी-दवा पिलावणिया,<br>
    सामवेद का ज्ञाता हो, कुछ भजन रागणी गावणिया,<br>
    गुरू मानसिंह का पंजा सिर पै, के लख्मीचंद डर चाहिए सै ।।4।।<br><br>

</p>


</body>








</html>