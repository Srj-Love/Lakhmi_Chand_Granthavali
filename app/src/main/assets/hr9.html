<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


  <b>  वार्ता -  बूली रांझे को बात बता कर चली गई। उधर पटमल ने हीर की
    शादी का दिन निश्चित कर दिया। हीर बान बैठ गई। शादी के दो
    दिन रह गए तो हीर रांझे के पास गई और क्या कहने लगी ।</b><br><br>

    अब तक सुता ना उठ्या लिए सौ-सौ रूक्के मार,<br>
    पाली फाटक खोल दिए तेरी हीर खड़ी सै बाहर ।। टेक।।<br><br>

    पता चल्या ना कौण बात तै तू करया सै देरी,<br>
    डर लागै सै बाहर खड़ी नै झुकरी रात अन्धेरी,<br>
    के गहरी नींद में मियां रांझे आँख खुली ना तेरी,<br>
    इब तक उठ्या कोन्या बता के खता हुई सै मेरी,<br>
    खांड मलाई लेरी सू तू खा पीले दिलदार   ।।1।<br><br>

    के रात अन्धेरी गैर समझकै पाली तू डरग्या,<br>
    इब तलक ना आंख खुली के नींद मैं भरग्या,<br>
    के कुछ मेरी गलती है जो रोष में भरग्या,<br>
    मेरी ओड़ तै साच बता तेरा क्यूंकर मन भरग्या,<br>
    गुम होग्या ना बोल्या मन में करकै किसा विचार ।।2।<br><br>

    तेरे बिना के दीखै सै मनै ज्यान तै न्यारा,<br>
    ना मैं न्यारी तेरे तै ना रांझे तू न्यारा,<br>
    हम दोनों में तै किसे थोक नै ना पाला हारया,<br>
    कट्ठे होगे जन्म तीसरा दोनों नै धारया,<br>
    म्हारे तेरे पाक प्रेम नै जाणै सब संसार ।।3।।<br><br>
    सब जाणैं सैं प्रेम के बस दुनियांदारी सै,<br>
    बणकै मृग लिए खुशबो तेरी केशर क्यारी सै,<br>
    पक्का राख अकीदा ना तेरे दिल तै न्यारी सै,<br>
    कहै लखमीचन्द दरवाजे पै दिल की प्यारी सै,<br>
    तेरी खातिर आई सूं मैं छोड़ कै घरबार ।।4।<br><br>

</font>
</body>








</html>