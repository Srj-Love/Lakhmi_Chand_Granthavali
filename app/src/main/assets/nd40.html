<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

   <b> वार्ता:- अब राजा क्या कहता है।</b><br><br>
    राजा नल की, ऐश-अमीरी लूटी दिखाई दे,<br>
    चाल उड़ै ठहरैंगे राणी, कुटी दिखाई दे ।। टेक ।।<br><br>

    सिर पै कलयुग चढग्या घनघोर, दिखैं दसूं दिशा कठोर,<br>
    वा एैश-आन्नद की डोर, हाथ तै छूटी दिखाई दे ।।1।।<br><br>

    बिस्तर तजकै रूई के-सा पहल, संग मै करण पति की टहल,<br>
    वचना मै बन्धकै गैल, हंसणी सी जुटी दिखाई दे ।।2।।<br><br>

    कित फंसगे कर्म गन्दे मै, लागगी आग भले धन्धे मै,<br>
    इस कलयुग आळे फन्दे मै, घिट्टी घुटी दिखाई दे ।।3।।<br><br>

    लख्मीचन्द रट दीनानाथ, गुरू की लिख धरी ह्रदय बात,<br>
    वा भृगु आळी लात, गात मै उटी दिखाई दे ।।4।।<br><br>




</font>
</body>








</html>