<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- हीर क्या जवाब देती है ।</b><br><br>

    एक रत्ती भर खोट नहीं सै छूछक जाई का,<br>
    सच बूझै तै नाश गया मेरे पटमल भाई का ।।टेक।।<br><br>

    पता नही के रच राख्या तूफान पटमल नै,<br>
    बेसोधी मैं दुखी करी दो ज्यान पटमल नै,<br>
    धिंगताणे तै बैठा दई में बान पटमल नै,<br>
    दुखी करी और पीटी सूं बेईमान पटमल नै,<br>
    पता नही कद में कै ठा लिया नेग सगाई का ।।1।<br><br>

    दो दिन होगे इस फिकर मैं हरगिज ना सोया,<br>
    बोझ बिराणा सिर अपणा मनैं मरमर कै ढोया,<br>
    तेरा जाइयो सत्यानाश तनै घर घाट तै खोया,<br>
    दिया छोड़ तड़फता यार खसम तनै दूसरा टोहया,<br>
    कौण करै इतबार जगत में इसी लुगाई का  ।।2।<br><br>

    करडी दाब मेरे तै कोन्यां झिलती घरक्यां की,<br>
    के बूझैगा रैणीरास ना मिलती घरक्यां  की,<br>
    मेरी बात नैं कौण सुणैं सै सब चलती घरक्यां की,<br>
    इसमें मेरा खोट नही सै गलती घरक्यां की,<br>
    तेरी ओड़ तै पीर हीर कै टीका स्याही का  ।।3।<br><br>

    औड पवाड़ा मेरे संग सरेआम करया हीरे,<br>
    खाणा-पीणा मेरा तनै हराम करया हीरे,<br>
    सारे डूंडी पिटगी मैं बदनाम करया हीरे,<br>
    अपणा मरण जगत की हांसी वो काम करया हीरे,<br>
    हो सै मोल जगत में अपणी शर्म समाई का ।।4।<br><br>

    अन्यायी नै काम किसे बूझे बिन करा दिए,<br>
    बोलां की लगै सेल किसे जख्मी तन करा दिए,<br>
    बेमतलब के जी नै खोटे विघन करा दिए,<br>
    धिगताणा कर उस पटमल नै दो मन करा दिए,<br>
    सारी नगरी थूकै सै करया काम बुराई का ।।5।<br><br>

    ना छोड़या घर घाट गाम का कौणसा जतन करूं मैं,<br>
    तेरे बहकावे में आया हीरे किस पै दोष धरूं मैं,<br>
    तेरे प्रेम में धक्के खाणे भ्रमता रोज फिरूं मैं,<br>
    अधम बिचालै छोड़ दिया इब जीछे नहीं मरू मैं,<br>
    लखमीचन्द कहै ना भूखा तेरी खांड मलाई का  ।।6।<br><br>

</font>
</body>








</html>