<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- अब लकड़हारे ने वह तबीज बीना को सौंप दिया। अब बीना कहने लगी कोई किश्ती लाओ, जब लकड़हारा किश्ती लेने चला गया तो पीछे से अकेली बीना को देखकर, डाकू विजय सिंह और माधोसिंह बीना के पास आ जाते हैं। बीना क्या कहती है।</b><br><br>

विजय सिंह बेईमान की, नजर पड़ी तस्वीर,<br>
बीना जोर तै बोली ।।टेक।।<br><br>
बेलां इस पापी नैं ठाई, सिर पै खेल रही करड़ाई,<br>
लई सहम बुराई जहान की, फोड़ लई तकदीर,<br>
इज्जत जाणकै खोली।।1।।<br><br>
बणां था भामासुर मन मै शेर, कैद मै कन्यां दई थी गेर,<br>
फिरी मेहर कृष्ण भगवान की, जब सन्मुख चाले तीर,<br>
जगह उन्नै मरण की टोहली।।2।।<br><br>
ठाली वा ज्यादा दुख पावण नै, इसकी के श्रद्धा थी ठावण नै,<br>
जैसे रावण नै हड़कै जानकी, करवा (खपा) लिया कुटम्ब आखीर,<br>
लंका खाक की होली।।3।।<br><br>
करया लखमीचन्द नै ज्ञान शुरू, ज्ञान तै होगे पार धुरु,<br>
गुरु मानसिंह के ज्ञान की, कुछ न्यारी-ऐ तासीर,<br>
पड़ती साज पै डोली।।4।।<br><br>



</body>








</html>