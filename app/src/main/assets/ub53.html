<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




    <b>निर्गुण है अलख नाम सगुण में अनन्त हो सै,<br>
    निर्गुण सगुण सम इनके, न आदि अन्त हो सै  ।।टेक।<br><br></b>

    ना हरी के हजार नाम, ना कृष्ण के करोड़ भाई,<br>
    औरां नै जितावै ज्ञान तेरी झूठी सै मरोड़ भाई,<br>
    ईश्वर के प्रमाण गिणावै, ये ‍नुगरां के जोड़ भाई,<br>
    शेष,महेष, गणेश विधि तक कोन्या पाया ओड़ भाई,<br>
    नेती-नेती वेद पुकारैं, जो अगम निगम के तन्त हों सैं  ।।1।<br><br>

    पहले कथन सुधारो अपणा, पाछै खोलो साज भाई,<br>
    बे प्रमाण कथन करते क्यों, घर कर लिया राज भाई,<br>
    ईश्वर के तू नाम गिणावै, आती कोन्या लाज भाई,<br>
    एक ही सनातन है, और एक ही समाज भाई,<br>
    कवियों के घर दूर मारणे, झूठों के ही दन्त हो सैं ।।2।<br><br>

    चाहे जन्म पत्री का खेल देख,ज्योतिष के हैं राम भाई,<br>
    ज्योतिष के श्री कृष्ण कन्हैया, रंग कृष्ण श्याम भाई,<br>
    फेर नाम करण संस्कार करया, धरया एक-एक का नाम भाई,<br>
    जिसी करै उसी कहण लागज्यां न्यू भोकै है तमाम भाई,<br>
    धर्म सनातन एक पुरातन करणी से ही पन्त हो सै  ।।3।<br><br>

    आदि अन्त लघू करकै गुरू धर दे मध्य भाई<br>
    अब भी मलीन बुद्धी साफ होगी कद भाई,<br>
    छन्द का कुछ ज्ञान नहीं, तनै ला दिए अक्षर दग्ध भाई,<br>
    कवियों नै विचार कर कै तेरी कविता करदी रद भाई,<br>
    कहै लखमीचन्द तनै के बेरा किस कुणबे घरां बसंत हो सै ।।4।<br><br>



</font>
</body>








</html>