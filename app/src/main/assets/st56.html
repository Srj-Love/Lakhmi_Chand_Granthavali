<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता:- चन्द्रगुप्त की बात सुनकर धर्ममालकी कहने लगी कि मैं अच्छी तरह से नहीं समझ पाई आप मुझे खोलकर समझायें। अब चन्द्रगुप्त धर्ममालकी को सारी बात कैसे समझाता है।</b><br><br>

    दयावती जननी पै करदी राम नै दया,<br>
    एक जणां था जेठा बेटा धोरै ना रहा ।। टेक ।।<br><br>

    ठोकर के संग नौकर, चार घाल्या करते,<br>
    पलभर भी धोरे तैं, ना हाल्या करते,<br>
    मात-पिता कच्चे दूधा तैं, पाल्या करते,<br>
    हम जगत सेठ थे, जहाज हमारे चाल्या करते,<br>
    इसी फिरी माया राम की, वो धन खोया गया।।1।<br><br>

    जब मै छः साल का था, हम डूब-तरगे,<br>
    एक दमड़ी तक ना छोड़ी, घर मै चोर फिरगें,<br>
    कुछ धन जलग्या-लुटग्या, तीनूं भूखे मरगे,<br>
    फेर हापूड़ मै मनैं, पिता जी गहणै धरगें,<br>
    मात-पिता की ओड़ का, दूख जाता ना सहया।।2।।<br><br>

    मनसा सेठ कै रहकै, मनै पढाई भी करी,<br>
    परदेशां मै घूम-घूम कै, कमाई भी करी,<br>
    कई कई बर उस कूणबे की, बडाई भी करी,<br>
    मार-पीट लिया तै, मन-मन मैं समाई भी करी,<br>
    के बुझैगी सेठाणी, कुछ जाता ना कहया।।3।।<br><br>

    श्री लखमीचन्द कहै, मनसा सेठ कै रह्या करूं सूं,<br>
    उस सेठ की सेठाणी नै, मां कह्या करूं सूं,<br>
    मेरै दो भाई-भावज, मन की लह्या करुं सूं,<br>
    मेरै सौ-सौ तान्ने मारै, मैं सह्या करूं सू,<br>
    एक तू पल्लै ला दी, यो दुख दुनिया तै नया।।4।।<br><br>





</font>
</body>








</html>