<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- मां-बेटे के बीच बाते हो रही थी इतनी देर में मनशा सेठ आ जाते हैं। चन्द्रगुप्त ने मनशा सेठ को राम रमी की अब मनशा सेठ लड़के चन्द्रगुप्त से व्यापार बारे क्या पूछते है।</b><br><br>

    रूई के नफे की बूझै, बात लाला जी,<br>
    सिंगलद्वीप जंजीरे मै, किस भा बिक री सै ।। टेक ।।<br><br>

    नफे मै दूणे दाम रहे, आढ़ती आगे नऐ-नऐ,<br>
    गऐ पन्दरां-सौला जहाज, एक साथ लाला जी,<br>
    आछी भूंडी भली बूरी, एक भा मै धकरी सै।।1।।<br><br>

    तेरे कर्मां तै ना माया थोड़ी, हमनै कोडी-कोडी जोड़ी,<br>
    मेरे करोड़ी और मरोड़ी नै, खोदी जात लाला जी,<br>
    तूं रहा सब तरियां होशियार, मनै बिल्कुल बेफिकरी सै।।2।।<br><br>

    तूं तै बांध मेरे दोनूं घाट, ला दिए सभी तरहा के ठाठ,<br>
    तेरी बाट देखरे आवण की, दिन-रात लाला जी,<br>
    तेरी मां तेरे जावण की, घड़ी मूहूर्त दिन लिखरी सै।।3।।<br><br>

    लखमीचन्द रहया बता गौर तै, मैं ना करता बात जोर तै,<br>
    और तै सब तरियां तै, आनन्दी मै गात लाला जी,<br>
    एक काचे से घा कै ऊपर, चिंगारी टिकरी सै।।4।।<br><br>




</font>
</body>








</html>