<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:—  इन्छरादे राणी राजा को क्या जवाब देती है।</b><br><br>

डूब गया क्यूं पिता पूत कै, झूठी तोहम्मद लावै,<br>
पूर्ण केसा भगत जगत मैं, ना टोहे तै पावै ।। टेक ।।<br><br>

आज पूत मरै तड़कै साजन, या तनै भी मारैगी,<br>
गांठ बांधले पल्ले कै, ना इतने मैं सारैगी,<br>
कुणबा घाणी माणस मरवाणी, या नहीं परण हारैगी,<br>
मैं बेटे की गैल मरूं, तनै याहे पार तारैगी,<br>
बणजारे की ज्यूं पशु मारकै, फेर पाछे तै पछतावै ।।1।।<br><br>

सोच-समझकै सजन मेरे कुछ, सुकर्म का फल बोज्या,<br>
जितना मैल चढया अन्तस पै, भक्ति करकै धोज्या,<br>
सौकण तनै थेपड़ण लागी, कदे भूल मैं सोज्या,<br>
वा न्यू सोचै मेरी सौक इन्छरा, मेरी केसी होज्या,<br>
तेरे घर का नाश करावण खातर, साजन तनै भकावै ।।2।।<br><br>

जो राजा न्याय करै गद्दी का, दूध और पाणी छाणै,<br>
सोचे-समझे बिना पूत का, क्यूं सिर काटै धिंगताणै,<br>
यो दुख-सुख नै एक सार जाणता, अपणे और बिराणै,<br>
परम हंस की गति पूत, के इश्क कमाणा जाणै,<br>
एक रण्डी के कहणे तै, क्यूं छुरा पूत पै ठावै ।।3।।<br><br>

आखिर नै तेरी ब्याही सूं, और लेखा मेरा सती सै,<br>
हाथ जोड़कै माफी मांगू, तू साजन मेरा पति सै,<br>
मानसिंह कहै बात मेरी मै, झूठ ना एक रति सै,<br>
गुरू गोरखनारथ की कृपा तै, तेरा पूर्ण पूत जति सै,<br>
लखमीचन्द पूर्ण हर के, रात-दिनां गुण गावै ।।4।।<br><br>







</body>








</html>