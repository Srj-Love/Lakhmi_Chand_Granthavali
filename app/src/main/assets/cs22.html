<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- चापसिंह सोमवती से कहता है, मै शाहजहां के दरबार मै नौकरी करता हूं, बस 15 दिन की छूट्टी मिली थी जो पूरी हो चुकी है, अब मुझे जाणा पड़ेगा। सोमवती कहती है पिया आपके बिना मै अकेली नहीं रहै सकती और क्या कहती है</b><br><br>


    जी क्यूकर लागैगा अकेली का, हो पिया तूं जा सै,<br>
    तेरा फिकर करूंगी दिन-रात, तेरे बिन के दिखै हो जले इस घर मै ।। टेक ।।<br><br>

    जाण की सुणकै जी लिकड़ै सै, मेरे चेहरे का नूर झड़ै सै,<br>
    जब जोड़ा बिछड़ै सै मन मेली का, हो खोटी डाह सै,<br>
    हो सै नर्म बीर की जात, प्रीति बहुत घणी ब्याहे वर मै ।।1।।<br><br>

    के मेरी आच्छी लागी ना टहल, बता के करण लाग्या मेरी गैल,<br>
    तूं सै दीवा महल हवेली का, हो देखै चा सै,<br>
    घलै तेल जलण नै बात, अन्धेरा मत करिये हो जांगी डर मै ।।2।।<br><br>

    जोड़ी सजती कोन्या दो बिन, बात बणै ना दूसरे के मोह बीन,<br>
    जल्या जोबन फूल चमेली का, हो मंहगा भा सै,<br>
    सब खिल रहे फल पात, लिऐ खश्बोई हो ठाकै कर मै ।।3।।<br><br>

    मानसिंह गुरू के सै तेरी सलाह, सजन ब्याही का काट चल्या गला,<br>
    मलाह जै तू भूखा पिसा-धेली का, या तै सत की ना सै,<br>
    बली लख्मीचन्द के हाथ, पार तर जाणा सै ला सुरती हर मै ।।4।।<br><br>



</font>
</body>








</html>