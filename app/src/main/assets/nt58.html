<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- फूलसिंह जनाने भेष में ऐसा प्रतीत हो रहा था जैसे
    सचमुच स्वर्ग की अप्सरा हो । राजकुमारी ने हाथ मिलाने
    की इच्छा से उसकी और हाथ बढ़ा दिया । उधर मालिन
    के भानजे की बहू (फूलसिंह) ने प्यार से राजकुमारी के हाथ
    को थाम लिया और दोनों की खुशी की सीमा न रही । इस
    अवस्था का वर्णन कवि किस ढंग से करता है ।</b><br>

    आनन्द होंण लगे काया मैं जब हाथ मिले हाथां मैं,<br>
    मिश्री केसी डली घुलैं थी, आपस की बात मैं ।।टेक।<br><br>

    टोहे तै भी मुश्किल मिलती इस ढंग की हरियाली,<br>
    दोनों पौधे त्यार करे तनैं धन-धन कारीगर माली,<br>
    एक गोरी एक श्याम वर्ण की जुल्फ नाग सी काली,<br>
    गहणे के मैं लथपथ होरी झुकी मेवा केसी डाली,<br>
    सेब अंगूर लपेटण जोगे केले के पातां मैं ।।1।<br><br>

    छम-2  छन न न न करती चाली मुरगाई की ज्यूं चाल छबीली,<br>
    लचके तीन पड़ैं मुड तुड़ कै काया करली ढीली,<br>
    होठां पै पानां की लाली मीठी बोल रसीली,<br>
    चन्द्रमा सा चेहरा दमकै, चमकै आंख कटीली,<br>
    इसा रूप घड़ण की अकल, कड़े तै आगी बेमाता नै ।।2।<br><br>

    रूप जनानां चढै मर्द पै ज्यों तस्वीर लिकड़गी,<br>
    जती सती के मेल होण की समय आण कै भिड़गी,<br>
    नौटंकी थी जात बीर मिलते हाथ कलाई मुड़गी,<br>
    पर दुख नहीं मान्याम प्रेम भरकै दूणी सीलक पड़गी,<br>
    जैसे मां कै सीलक होया करै सै बालक की लातां मैं ।।3।<br><br>

    घर आए का आदर करणा मान बड़ाई हो सै,<br>
    जती सती के दिल के अन्दर खुद चतुराई हो सै,<br>
    गुरु मानसिंह कहैं झूठे रंग की कम रोशनाई हो सै,<br>
    याद कवि कै छन्द धरण की, घड़न्त सफाई हो सै,<br>
    कहै लखमीचन्द सच्चे प्यारां के हरदम गुण गाता मैं ।।4।<br><br>


</font>
</body>








</html>