<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>इस मोह तृष्णा के बस मैं या फसगी ज्यान झमेले मैं,<br>
    बाजीगर की बजी बांसुरी गंगा जी के मेले मैं  ।।टेक।<br><br></b>

    उस बाजीगर नै मन्त्र पढ ऐसा खेल रचाया जी,<br>
    जल पै थल  और थल पै सृष्टी अद्भूत उसकी माया जी,<br>
    उस बाजीगर नै मन्त्र पढ कै  ऐसा बिरवा फैलाया जी,<br>
    उस बिरवे मैं बास करैं और रग-2 मैं समाया जी,<br>
    आहु से अग्नि तेज जल है इतना इलम अकेले मैं  ।।1।<br><br>

    फेर उस बाजीगर नै मन्त्र पढ कै ऐसी माया फेर दई,<br>
    मखबर कूख बणा शक्ति सबके अन्दर ढेर दई,<br>
    तीन लोक और चौदह भवन में अपणी सृष्टी बखेर दई,<br>
    मोह माया और तृष्णा ठगणी सबके मन में गेर दई,<br>
    गुण की गऊ औगुण का झोटा जुड़ै पाप के ठेले मैं  ।।2।<br><br>

    फेर उस बाजीगर नै मन्त्र पढ एक ऐसी बेल बणाई जी,<br>
    अवध्या अस्त ले गई दिन पै दिन लहराई जी,<br>
    बेल कै लागे फूल भूल कोए पीला कोये जरदाई जी,<br>
    कोये काची कली टूटी कोए पाकी कोए गदराई जी,<br>
    कोये-कोये बिकता लाखों मैं कोये सस्ता दो धेले मैं  ।।3।<br><br>


    उस बाजीगर धोरै एक बकरी जो भूखी रोज मिमाती है,<br>
    हरे न्योले और सूले खरे फल बेल को खाती है,<br>
    जितने दुकानदार इस मेले मैं सब पे टैक्स लगाती है,<br>
    कर-कर कै सैल जमाने की बाजीगर धोरै आती है,<br>
    हुक्म बजाती बाजीगर के, आकै बंधै तुमेले मै  ।।4।<br><br>

    संकट का धर्म साथ धर्मराज घर जाना हो,<br>
    ये  भूल-चूक यो किला पाप का जिसकै याद निशाना हो,<br>
    उस बकरी नै कोये नहीं छोड़या याणा हो चाहे स्याणा हो,<br>
    देवी देवता प्रसन्न होज्यां सनातन ग्रन्थों का गाणा हो,<br>
    दिया जिगर भून ना रहया खून इस मानसिंह के चेले मैं  ।।5।<br><br>



</font>
</body>








</html>