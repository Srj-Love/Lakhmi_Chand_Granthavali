<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- अब राणी राजा से क्या प्रार्थना करती है।</b><br><br>


व्याकुल सै मेरा गात पति जी, मैं जोडू़ं दो हाथ पति जी,<br>
तेरी बणरी सै बात पति जी, मेरी समय बिगड़ी हो ।। टेक ।।<br><br>

मै कद की रोऊं आंख्यां नै मीच, बुरी हो सै आपस की खींच,<br>
के लिखी बीच कर्म हेठे कै, दया नहीं दिल के ढेठे कै,<br>
तेरे रोहताश कंवर बेटे कै, नागण लड़गी हो ।।1।।<br><br>

माचग्या दिन धौली विध्वंस, आज बन्द होया चालणा वंश,<br>
हंस-हंसणी कागाँ के मै, जाणै के लिखदी भागां के मै,<br>
इन काशी के बागां कै मै, आज पुटगी पड़गी हो ।।2।।<br><br>

बान्ध कै राम नाम का परण, आज ऋषि-मुनियों के पूजकै चरण,<br>
वर्ण देवता की सेवा करी थी, बेटे कारण विपत भरी थी,<br>
तेरी खेती मै जो खूद हरी थी, आज कती उजड़गी हो ।।3।।<br><br>

गुरू मानसिंह करै भजन हमेशां, लख्मीचन्द मन जा प्रदेशां,<br>
बेश्या कै मै गई तकी थी, बर्दां कै मै गई लिखी थी,<br>
वाहे सूं जो तेरी गैल बिकी थी, ईब तेरी गरज लिकड़गी हो ।।4।।<br><br>





</body>








</html>