<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता :- बीना के कहने से लकड़हारा छन-कंगण को लेकर चल देता है और अपने में सोचने लगा कि मैं कैसा पापी हूं, जो गहणां भी छीन कर ले आया। ह्रदय के अन्दर दुखी होता है और क्या सोचता है।</b><br><br>
एक बर तै हृदय सा हाल्या, छन-कंगण नै बेचण चाल्या,<br>
हे! मालिक तनै के दुख डाल्या, किसे टोटे मैं ब्या हया ।।टेक।।<br><br>

रट कै चालया कृष्ण-कन्हैया, ईश्वर सबके नाव खिवैया,<br>
सवा लाख रुपया होणा कट्ठा, बात नहीं कोए हांसी-ठटठा,<br>
माधोपुर में जोहरी हट्टा, बड़ी मुश्किल से पाया।।1।।<br><br>

दया कुछ मुझ गरीब की लीज्यो, मांगू दाम सोय दे दिज्यो,<br>
छन-कंगण चीजो अणमोली, जौहरी लोग बोलते बोली,<br>
किसे-किसे नै कीमत खोली, थी पूरी धन माया।।2।।<br><br>

आज भगवान राखदे जात, मेरा दुख पाग्या टोटे में गात,<br>
बात नहीं कोए हांसी-ठटठा, सवा लाख रुपया हौणां कट्ठा,<br>
माधोपुर में एक जौहरी हटटा, बड़ी मुश्किल तै पाया।।3।।<br><br>

सवा लाख दाम बणैं थे सारे, लाख गहणे पै थपे करारे,<br>
लकड़हारे नैं हरी के नाम लिए, कुछ भोजन कुछ नगद दाम लिए,<br>
लत्ते  कपड़े सिमा तमाम लिए, करया मन का चाहया।।4।।<br><br>

रकम बाकी की जमा कराकै, चार आने का ब्याज ठहराकै,<br>
एक नजर फिराकै टोह लिया नाई, करा हजामत काया सुख पाई,<br>
दर्जी के की दई सिमाई, झट उलटा ध्याया।।5।।<br><br>

लखमीचन्द राम गुण गाकै, जैसा कुछ सौदा ल्या या था चुकाकै,<br>
ल्याकै माल कुटी मैं धर दिया, धन बीना के सुपुर्द कर दिया,<br>
धन-2 गोरी मेरे दुख में सिर दिया, मेरी आनन्द काया।।6।।<br><br>



</body>








</html>