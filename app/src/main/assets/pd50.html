<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब पदमावत और रणबीर की आपस में क्या बातचीत होती है :-</b><br><br>

    धन भाग आज घर आया, राह ना तेरे किले का पाया,<br>
    तन पै मुसीबत भारी थी, था जितणा मनैं प्रेम तनै के,<br>
    मैं उतनीये प्यारी थी ।। टेक।<br><br>


    फूल बगा कै आई निशानी अपने हाथ की,<br>
    पनाह पेट का जीभ सच्चाई हो सै बात की,<br>
    देखले मैं घड़ी स्यात की होरी, ल्या तेरी नब्ज देखदूं गोरी,<br>
    बता तेरै के बीमारी थी,<br>
    मेरी आज सुहागन रात भाई की सूं जन्म कवारी थी ।।1।<br><br>
    दुनियां में दो गरीब बताए एक बेटी एक बैल,<br>
    अपणी-अपणी कहरी पता ना के बीती मेरी गैल,<br>
    महल भाई की सू झेरा होग्या, छिपग्या चांद अंधेरा होग्या,<br>
    शिखर में हिरणी आ रही थी,<br>
    मेरी गई लाग चाणचक आंख, कमन्द नीचै लटका री थी ।।2।<br><br>
    पीहर के में बास मेरा, मैं बैठगी घिरकै,<br>
    पल्ला क्यूं ना पकड़ा गोरी हांगा सा करकै,<br>
    न्यूं डर कै जिया तै के जिया मैं बड़ी मुश्किल आवण दिया,<br>
    एक बणिये संग यारी थी,<br>
    तेरे ब्राह्मण बणियें यार तनै के चाहना म्हामरी थी ।।3।<br><br>
    कह सुलतान भीख राम मेरै बालम की घालै,<br>
    बिना हुकम उस मालिक के गोरी पत्ता ना हालै,<br>
    न्यूं के चालै काम रहे थे, गोरी गौतम के घरा गए थे,<br>
    चांद कै धौती मारी थी,<br>
    सब कटे अहिल्या के पाप स्वर्ग में गई बिचारी थी ।।4।<br><br>

</font>
</body>








</html>