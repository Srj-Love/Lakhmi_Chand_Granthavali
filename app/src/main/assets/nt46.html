<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    चाल पड़ी, चाल पड़ी, जब हार उठा लिया हाथ,<br>
    मालण चाल पड़ी ।।टेक।<br><br>
    जाणै कोए कोयल बोलै बड़ मैं,  कईं कईं लचक पड़ैं थी कड़ में,<br>
    हाल पड़ी हाल पड़ी, तन केले केसा पात, लरज कै हाल पड़ी ।।1।<br><br>

    पैहरण आली तै ना हार झिलैगा, कह थी तनैं दूणां इनाम मिलैगा,<br>
    फेर ख्याल पड़ी, उस परदेशी की बात, दिल पै ख्याल पड़ी ।।2।<br><br>
    या तै मेरै भी पक्की जचली, जाणूं कोए जल बिन तड़फै मछली,<br>
    ताल पड़ी, ताल पड़ी, जाणूं कद होगी बरसात, मीन बिन ताल पड़ी ।।3।<br>

    लखमीचन्द के करूं जिकर मैं,  रहै सै कंवारी पिता के घर में,<br>
    ख्याल पड़ी, ख्याल पड़ी, बिन बनड़े किसी बारात,<br>
    उमर में 16 साल पड़ी ।।4।<br><br>

</font>
</body>








</html>