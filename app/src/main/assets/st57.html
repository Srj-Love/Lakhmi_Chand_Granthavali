<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता:- अब धर्ममालकी चन्द्रगुप्त की सारी बात सुनकर क्या कहती है।</b><br><br>

    मात-पिता नै पाली जण कै, सोला साल बिता दिये गिण कै,<br>
    सासू-सुसरे का दुख सुण कै, मेरै बाकी ना तन म्य ।। टेक ।।<br><br>

    जिकर सुणकै गई डर मैं, जिनकै सुत का दर्द जिगर में,<br>
    वैं क्यूकर घर मै डटते होगे, आयू के दिन घटते होगे,<br>
    मुश्किल तै दिन कटते होगे, मैं न्यू सोचू मन मै ।।1।।<br><br>

    तनै दुख मात-पिता का सै गहरा, तूं इब टोटे मै ना रहरा,<br>
    न्यूं कहरा घर डेरा कोन्या, कोये भी सनीपी मेरा कोन्या,<br>
    हर के घर का बेरा कोन्या, जाणै के करदे छन मै ।।2।।<br><br>

    दुख मै ना कोए चाचा-ताऊ, सारी दुनियां दीखै हाऊ,<br>
    उनके दुश्मन साऊ लड़ते होगे, क्यूकर घर मै बड़ते होगे,<br>
    सांस मार कै पड़ते होगे, दुख भर कै दिन मै ।।3।।<br><br>

    लख्मीचन्द कहै यो दुख मोटा, इब तूं नही उमर का छोटा,<br>
    टोटा जी ले दिया करै सै, दुशमन दुख दे दिया करै सै,<br>
    बिन समझे खे दिया करै सै, दुख बालकपन मै ।।4।।<br><br>





</font>
</body>








</html>