<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


के इद्राणीं के ब्रहमाणी, के बिन पाणी, डूब्बा पड़गी, हे! लकड़हारी ।।टेक।।<br><br>
तूं दिये खोल शरीर की तिस नै, बाहण के पीकै मरगी विष नै ,<br>
तूं किसनै पाली, खूब संभाली, नागण काली, लड़गी, हे! डंक ठारी।।1।।<br><br>
मै समझाऊं आप तनै, रोये तै ना बात बनैं,<br>
मनै कुछ ना भाता, हे! मेरे दाता, बैरण बे-माता, घड़गी, हे बैठ न्यारी।।2।।<br><br>

दुःख-बिपता की ताली बजली, क्यूंकर मेर कुटम की तजली,<br>
जाणू बिजली घन मैं, सूरज दिन मैं, एकली बन मैं, लाली झड़गी, हे! दुख की मारी।।3।।<br><br>

कहै लखमीचन्द मन्दी बोल्लै, क्यूं ना दिल की घूण्डी खोल्है,<br>
पड़दे ओलहै रहया करती, इब पड़ती गिरती, फिरती-फिरती, श्यान बिगड़गी, हे! दुख भारी।।4।।<br><br>




</body>








</html>