<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">



</body>

<b>वार्ता:—  आगे बान्दी क्या कहती है।</b><br><br>

पूर्णमल के बारे म्य, ना झूठ कहूं राणी,<br>
डूबण की क्यूं सोचै, होकै ओड बड़ी स्याणी ।। टेक ।।<br><br>

मां बेटे पै इश्क कमावै, यो सै अचरज भारी,<br>
आज तलक मनै ना देखी, मां-बेटे की यारी,<br>
तेरी सुणकै बात हत्यारी, भरया मेरी आंख्या म्य पाणी ।।1।।<br><br>

थारी बीरां की जात इसी, ना बेटे तक की डोली,<br>
बता पूर्णमल नै मरवाकै, के तेरी भरज्यागी झोली,<br>
या सै अन्धे किसी लठोली, छूटैगी तै फेर नहीं थ्याणी ।।2।।<br><br>

म्हारे-तेरे मैं फर्क घणां, तू राणी मैं बान्दी,<br>
पूर्णमल थारे महलां के म्हा, अनमोल चीज चांदी,<br>
हुई इश्क नशे में आन्धी, चाहिए लाज-शर्म आणी ।।3।।<br><br>

लखमीचन्द कहै मेरी बातां का, क्यूं नही लगता ज्ञान,<br>
यो इश्क नै के जाणै, इसकी बालक उम्र नादान,<br>
तेरे केसी बेईमान, करादे दो कुल की हाणी ।।4।।<br><br>







</html>