<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">
   <b> वार्ता:- सारे परिवार में खुशी छा गई। जब चापसिंह के आने की ख़बर सोमवती की मां को लगी तो क्या कहने लगी।</b><br><br>


    होया आनंद कबीला सारा था, जब सुणी थी बटेऊ के आवण की ।। टेक ।।<br><br>

    जाणैं रजपूता के कायदे नै, अलग कमरे म्य ठहरादे नै,<br>
    सन्तरी तोश्क-तकिया लादे नै, लेज्या दरी और दत्ती बिछावण की ।।1।।<br><br>

    ईश्वर सबके कारज सारै सै, बेड़ा तै भगतां का पार तारै सै,<br>
    जिसा आज उमंग रंग म्हारै सै, इसी फेर घड़ी ना थ्यावण की ।।2।।<br><br>

    तजदो बुरी शक्ल नालाकी, बधैं ना बुरी बात मै साखी,<br>
    मनै तीळ रेशमी ल्या राखी, किसी कर री सो ढील पहरावण की ।।3।।<br><br>

    लख्मीचन्द भेद विधी सारी का, इस रंगत प्यारी-प्यारी का,<br>
    गाणा हो लयदारी का, घणखरे रीस करैं मुहं बावण की ।।4।।<br><br>


</font>
</body>








</html>