<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- अपनी भाभीयो की इतनी बात सूनकर चन्द्रगुप्त अपनी शादी की बात छूपाने की कैसे कोशिश करता है।</b><br><br>

    ब्याह-शादी का जिकर सूणया, जब नाड़ तले नै गो कै,<br>
    जाण पटण के डर का मारया, भीतर बड़ग्या रो कै ।। टेक ।।<br><br>

    जल पीवण का ओडा लेकै, चलू भरली मुंह धो लिया,<br>
    करकै ओट आत्मा रोकी, मन-मन मै दुख रो लिया,<br>
    भाभी के बोला का अपणे, तन मै सेल चुभो लिया,<br>
    पैसा-धेल्ला हो तै ल्हकोल्यूं, ब्याह भी कड़ै ल्हको लिया,<br>
    ब्यहा-शादी और जन्म-मरण नै, बता राखै कौण ल्कोह कै ।।1।।<br><br>

    पाही बणकै करूं गुजारा, हुकम बजाणा हो सै,<br>
    जित भेजो ऊड़ै चाल्या जा, टेम पै आणा हो सै,<br>
    भूख-प्यास मै मरते-मरते, जब कितै खाणा हो सै,<br>
    चलते कै दूणी आर लगै, इसा क्यू धिंगताणा हो सै,<br>
    के मिलज्यागा चंद्रगुप्त कै, इसे बोल के सेल चुभो कै ।।2।।<br><br>

    किसनै के ना जाण पटी, जिस दिन तूं ब्याही थी,<br>
    तेरे डोले आगै म्हारै कूणबे की, बीर खड़ी पाई थी,<br>
    सब कुणबे कै चाव चढया, जब चाले मै आई थी,<br>
    जिंदगी भर ना भूल सकै, तूं जितणा धन लाई थी,<br>
    चंद्रगुप्त करै जिकर घरां, उड़ै हूर जागली सो कै ।।3।।<br><br>

    मर्द की जड़ मै सेवा करती, बीर जागणी चाहिए,<br>
    बीर-मर्द के दिल की चिंता, अलग भागणी चाहिए,<br>
    समझणियां माणस नै ना, सती बीर त्यागणी चाहिए,<br>
    जिस तै मतलब पूरा होज्या, इसी रागणी चाहिए,<br>
    कहै लखमीचन्द पड़ै काटणें, आया था जिसे बो कै ।।4।।<br><br>




</font>
</body>








</html>