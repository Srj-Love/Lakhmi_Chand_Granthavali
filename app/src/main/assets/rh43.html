<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- चीर हाथ में लिऐ हुए राजा हरिशचन्द्र कालिये को क्या कहता है।</b><br><br>


लिये थाम हाथ में काले, अपणे मरघट का मशूल ।। टेक ।।<br><br>

महल एक चणकै त्यार करया था, लाग्या धन-द्रव खरया था,<br>
एक आळे मै लाल धरया था, रहगे भिड़े-भिड़ाये ताले,<br>
लाल तै ब्याज सटया ना मूल ।।1।।<br><br>

मुझ बन्दे का पौच भाग था, इस देही कै लगणा दाग था,<br>
मेरे हाथां का लाया बाग था, पर विधना नै काट दिये डाले,<br>
गया सूख हजारी फूल ।।2।।<br><br>

कदे तूं रोवै ना सिर धूण रै, पाछै पछतावै पढ-गुण रै,<br>
ध्यान कर गुण-अवगुण चुन रै, अर्ज मेरी सुन रै रड़के आले,<br>
आबरो की मतन्या करिये धूल ।।3।।<br><br>

खड़या क्यूं होगा दूर परै, चीर के लिऐ बिना ना सरै,<br>
मतन्या नीत बदी पै धरै, मानसिंह करै छन्द के चाले,<br>
माफ कर लख्मीचन्द की भूल ।।4।।<br><br>





</body>








</html>