<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b> वार्ता :- पदमावत की संखिया पदमावत को समझाती हैं और क्याि कहती है ।</b><br><br>

    परण तोड कै ब्याह करवाले क्यूं दुख भरया करै,<br>
    स्याणी होगी साजन बिन न्यूंव के सरया करै  ।।टेक।<br><br>
    बेटी बाहण घरां ना डटती सबकी ब्याही जा,<br>
    ब्याहवण जोगी होज्या जब सलाह मिलाई जा,<br>
    जोड़ी का वर ढूंढणै नै यैं ब्राह्मण नाई जा,<br>
    बेटी बाहण पराया धन किस ढाल ठहराई जा,<br>
    गुरू ब्राह्मण ज्योतिष के ब्याह का दिन धरया करैं ।।1।<br><br>

    ईशक आग अग्नि तै करडी मुश्किल डटया करै,<br>
    धूम्मां दीखै ना बलती का जी माहे माह घुट्या करै,<br>
    ब्याह शादी में रंग चा हो सै, धन माया लुट्या करै,<br>
    कई ढाल की बणै मिठाई ओर बूरा कुट्या करै,<br>
    के सीधयां का अनुमान कईं दिन ईन्धन चरया करै ।।2।<br><br>

    तनै सातां तै दे बान बैठया रंग दूणा छंटज्यागा,<br>
    तू हंस बनवाडे खाईए जोबन और निपटज्यागा,<br>
    बारोठी पै तनै बनडे का बेरा पटज्यागा।<br>
    दे चौकी घाल दहल के आगै वो आकै डटज्यायगा,<br>
    बनड़े का रूप देखकै बनड़ी लुकदी फिरया करै ।।3।<br><br>

    तेरी आकै डटै बारात परस में डेरे होज्यांगे,<br>
    यज्ञ, अग्नि बणा कै जामण फेरे होज्यांगे।<br>
    बनड़े सेती मिल कै मन के तेरे हो ज्यांगे।<br>
    कहै लखमीचन्द तेरा ब्याह सै छोरी फेरे हो ज्यांगे।<br>
    दस दिन में खुलै ढेठ तेरा, दिल दो एक दिन डरया करैं ।।4।<br><br>



</font>
</body>








</html>