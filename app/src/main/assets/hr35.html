<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब रांझा साधू बन जाता है और क्या  कहता है ।
    अरै मनै चेला करले सुण सुरजनाथ फकीर । किस दुख में चेला बनना चाहता है सूरज नाथ कान पाड़ने के बाद कहता है, एक कान में खून निकला और एक में
    दूध इसका क्या मतलब है ।</b><br><br>

    सतगुर कर लिए मोडे बणगे ठाली काम्बली काली,<br>
    जिसकै लागै वो नर जाणै चोट आशकां आली ।। टेक।<br><br>

    एक हुया मनसूर अदम का लड़का इश्क ठिकाणां टोहया,<br>
    बाहण के रंग मैं आशिक होग्या काट लिया जिसा बोया,<br>
    बाप कहै सूली तड़वादो मेरा जन्म कर्म सब खोया,<br>
    पत्थ र मारै जब ना बोल्या फूल लागते ही रोया,<br>
    बाहण के रंग मै आशिक होग्या देख अरस की थाली ।।1।<br><br>


    फेर लैला नै माशूक समझ कै मजनूं नै लई फकीरी,<br>
    डाभ जामगी डीमक लागगी मुश्किल पाई पीरी,<br>
    आशक बण फरयाद कत्ल हुया ज्यान समझली सिरी,<br>
    रांझे नै घर कुणबा छोड़या, तज दी जन्म जगीरी,<br>
    12 वर्ष तक जंग शालां में रहा भैंसिया पाली  ।।2।<br><br>

    पूर्णमासी के दिन पूरा चन्द्रमा कुछ दिन घटा तना कै छोड़ी,<br>
    घटण बधण का दोष चान्द कै तिथि गिणा कै छोड़ी,<br>
    कृष्ण पक्ष के चौदस के दिन मरा जणा कै छोड़ी,<br>
    दुनिया अमावस के दिन धर्म करया करै खाक बणा कै छोडी,<br>
    वा काणे के घर चांद देखकै ईद मनावै चाली ।।3।<br><br>


    कदे जन्मता कदे मैं मरता यो कोढ़ मेरी काया मैं,<br>
    कटे दुख सुख कदे गर्मी सर्दी कदे धूप कदे छाया मैं,<br>
    वा हिरणी केसा बच्चा बणगी बहोतै दुख पाया मैं,<br>
    कहै लखमीचन्द जीव का बचणा सै मुश्किल माया मैं,<br>
    एक लगा इश्क जड़ भरत के दिल पै वा एक जगह निराली ।।4।
    <br>

</font>
</body>








</html>