<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- जब लड़के ने कहानी सुनाई तो बीना ने अपना वही तबीज निकाला। उसका खोलकर देखा और पढा तो सारा भेद खुल गया। अब बीना समझ गई कि यही मेरा पति है, उस परवाने को दिल से लगाती है और क्या कहती है।</b><br><br>

परवाना छाती कै ला लिया, भेद लिख्या अनमोला,<br>
एक पहर की तड़फू थी, जब तै क्यूं  ना बोल्या ।।टेक।।<br><br>

पाप रूप की गारयां के मैं, हरगिज ना गरकू थी,<br>
जुणसा धर्म पतिभर्ता का, उसतै ना सरकूं थी,<br>
साजन तेरे फिकर की मारी, डर-2 कै थरकू थी,<br>
तू मीठी-मीठी बात करै था, मैं थम-2 कै  परखूं थी,<br>
कदे पतिभर्ता का धर्म बिगड़ज्या, मनै न्यूं ना घूंघट खोल्या।।1।।<br><br>

फिकर रात-दिन पिया जी, म्हारे मन म्य करते होंगे,<br>
मनै टोहवण की खातिर, बण मैं खूब विचरते होंगे,<br>
कदे एकली की ज्यान लिकड़ज्या, न्यू भी डरते होंगे,<br>
कौण फ़िक्र करै खाणे-पीणे की, भूखे मरते होंगे<br>
तेरे फिकर मैं मनै गात का, फूक बणा लिया कोला।।2।।<br><br>

हिया उझलके आवण लाग्या, भर आंख्या मैं पाणी,<br>
जंगल के म्य छोड डिगरग्या, तनै ऊंच-नीच ना जाणी,<br>
मेरे जिगर मैं खटकै थी, तेरी या मीठी-2 बाणी,<br>
पहलम तै ना मालुम पाटी, इब तेरी शक्ल पिछाणी,<br>
फेर साजन के गल हाथ गेर कै, दूर हटा दिया ओल्हा।।3।।<br><br>
साजन आंसू पूछण लागे, आनन्द हुआ काया म्य,<br>
मै भी पतिभर्ता का धर्म समझकै, लोट गई पांया म्य,<br>
बहुत सी लुगाई धर्म ना जाणैं, फुली रहैं धन माया म्य,<br>
गुरु मानसिंह जो धर्म नै जाणै, सदा रहै छत्र छाया म्य,<br>
लखमीचन्द बड़ी मुश्किल तै मिलता, यो बीर-मर्द का चोला।।4।।<br><br>

<b>नोट:-  बीना के सराहनीय चरित्र, आत्मशक्ति, पतिव्रत धर्म तथा अपने भाग्य पर भरोसे की विशेष बातें ध्यान में रखते हुए, हरियाणा सरकार ने सातवीं व आठवी कक्षा में इस कथा के अंश पाठयक्रम का भाग सम्मिलित है जो नियिमित रूप से पढ़ाया जाता है।</b><br><br>

<b>।। कथा समाप्त् ।।</b><br><br>





</body>








</html>