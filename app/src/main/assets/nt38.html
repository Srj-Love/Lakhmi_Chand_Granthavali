<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- अब मालिन क्या कहती है ।</b><br><br>


    काम पड़या ना बाग मैं डटणा माणस बेजाणी का,<br>
    चल्या  जा शहर में घाटा कोन्या दुकड़े और पाणी का  ।।टेक।<br><br>
    ठीक नौकरी करणी चाहिए जै टुकड़े के सिर हो तै,<br>
    कौण पता तेरा इस मालण नै ऐर गैर नर हो तै,<br>
    कुछ दहस्त ना उस माणस नै जिसकै ईश्वर का डर हो तै,<br>
    चाहे जिसनै ठहरा सकूं जै खुद अपणा घर हो तै,<br>
    पागल समझ कै ध्यान डिगावै मेरा कोड़ बड़ी स्याणी का ।।1।<br><br>

    जिस लड़ जोगा मोती होगा उस में पोया जागा,<br>
    मेरी जात बीर की चोर गैर का नहीं लहकोया जागा,<br>
    कुछ बदमाशी कर बैठा तै ना तेरा दुखड़ा रोया जागा,<br>
    तू दुख-सुख नै खे लिकड़ै मेरा टुकड़ा खोया जागा,<br>
    मर्द डटण का हुक्म नहीं आडै खुद राजा राणी का ।।2।<br><br>

    या दुनियां बड़ी दोगली बस्ती जाणैं के करवा देगी,<br>
    चुगली कर राजा कै तेरै बेड़ी भरवा देगी,<br>
    तेरे दंड मैं नहीं सरा तै सिर मेरा भी तरवा देगी,<br>
    जै नौंटकी नै देख लिया तै तनै चौड़ै मरवा देगी,<br>
    जाणैं किस बख्त आंवणा होज्या जोबन की याणी का ।।3।<br><br>


    मंगते भूखे कोढी कंगले दुख सुख में डुल रे सै,
    साधु संत और आए गए संग प्रेम बोल बुल रे सै,
    कर्णसिंह राजा के नाम से सदाव्रत खुल रे सै,
    चाहे भोजन लो बणा बणाया सीधे तक तुल रे सै,
    लखमीचन्द नित ढोल बाजता रसद तुला खाणी का ।।4।


</font>
</body>








</html>