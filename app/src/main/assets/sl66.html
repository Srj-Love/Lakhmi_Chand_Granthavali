<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- अब अचानक उसी किनारे पर लकड़हारे के पिता राजा जोधनाथ निकल आए। राजा को देखकर डाकूओं ने बीना को तो छोड़ दिया परन्तु लकड़हारे को अपने कब्जे में करना चाहा। जब लड़के को डाकूओं ने पकड़ा तो वह रोने लगा और क्या कहने लगा।</b><br><br>

एक की दारु दो बतलाई, दो की चार दवाई,<br>
दोनू हाथ पकड़ लिए कसकै, कुछ ना पार बसाई ।।टेक।।<br><br>
नाड़ पकड़कै आगै कर लिया, हिणां माणस करकै,<br>
मत खुरकाओ बालक सूं, मेरी ज्यान लिंकड़ज्या डर कै,<br>
होणी तै जब पैंड़ा छूटै, कती ज्यान ले मरकै,<br>
इस बन्दे का भाग अगाड़ी, पायां पायां सरकै,<br>
लागै सै मेरै मतन्या मारो, हटज्याओ वक्र कसाई।।1।।<br><br>
मेरे धोरै ना फूटी कौड़ी, तुम लागू लाल रत्न के,<br>
मैं प्रदेशी तुम प्रदेशी, तीनू तीन वतन के,<br>
मैं गड़वाला मेरी गैल और, हम दोनू एक मथन के,<br>
धर्म जाण गंगा मै न्हाए, मन कर बैल जत्न के,<br>
मेरी अधम बिचालै गाड़ी रहैगी, गारयां मै घंसी धसाई।।2।।<br><br>
जिसा काम मेरा बणग्या इसा, और का बणना ओखा था,<br>
मेरी जिन्दगी सहज बसर होज्या, न्यूं मन मैं धोखा था,<br>
माथा तै मेरा जब ठणक्या, मैं ब्याह खातिर टोका था,<br>
इसा ब्याह करवावण तै, मैं कवारा-ऐ चोखा था,<br>
उड़ै बीना हूर तड़फ कै मरज्या, होज्या लोग हंसाई।।3।।<br><br>
धिगताणें तै गेल्यां करदी, मैं बहुत घणा नाटया था,<br>
तुम नै ब्याह क्यूं ना करवाया, के माया का घाटा था,<br>
बेअकली म्य रायसिंह नै, गलां बीना का काटया था,<br>
तुमनै बेलां हूर उठाली, मनै न्यू बेरा पाटया था,<br>
कहै लखमीचन्द मरो कीड़े पड़कै, तुमनै कवारी बीर नसाई (सताई)।<br><br>




</body>








</html>