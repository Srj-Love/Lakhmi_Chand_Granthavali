<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">

<B>वार्ता :— पूर्णमल अपनी मौसी नूणादे को क्या कहता है।</B><br>

मां बेटे पै जुल्म करै, तू देख राम के घर नै,<br>
पतिभर्ता एक सार जाणती, छोटी-बडी उमर नै ।। टेक ।।<br><br>

रावण के बेटे की बोडिया, नार सलोचना प्यारी,<br>
पति की भुजा कटी पड़ी महल म्य, रोई दे किलकारी,<br>
अर्थ जुड़ा कै गई दलां मैं, उड़ै सेना जुड़गी सारी,<br>
धर्म के कारण रामचन्द्र नै, हाथ जोड़ पुचकारी,<br>
उस पतिभर्ता के सत के कारण, हांसी छुटी कटे सिर नै ।।1।।<br><br>

सावित्री सत्यवान पति नै, आप ढूंढ कै ल्याई,<br>
वर्ष दिन भीतर मर लेगा, नारद नै कथा सुणाई,<br>
पतिभर्ता का धर्म समझ कै, औटी खूब तवाई,<br>
लकड़ी काटण गये पति जब, कजा शीश पै छाई,<br>
सत के कारण धर्मराज पै, ल्याई छुटा कै वर नै ।।2।।<br><br>

इन्द्राणी-ब्रह्माणी-लक्ष्मी, अनसूईया की भी गिणती,<br>
दमयन्ती-मदनावत हर का, तू जिकर सदा से सुणती,<br>
कौशल्या दशरथ की राणी, सूत रामचन्द्र से जणती,<br>
विषय नै त्यागै भजन मैं लागै, जब पतिभर्ता बणती,<br>
जैसे मीराबाई पार उतरगी, पूज पति पात्थर नै ।।3।।<br><br>

लखमीचन्द जिसे कर्म करै, के भौगे बिना सरै सै,<br>
तेरे केसी बेईमाना का, के बेड़ा पार तरै सै,<br>
डूब गई मां होकै नै, खुद बेटे पै नीत धरै सै,<br>
आगै भी ना पति मिलै जोडी का, जै इसे कर्म करै सै,<br>
नर्क म्य कूंड मिलै कीड़या की, तेरे खाज्यां चूट जिगर नै ।।4।।<br><br>




</body>








</html>