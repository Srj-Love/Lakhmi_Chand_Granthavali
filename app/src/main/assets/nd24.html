<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

   <b> वार्ता :- पुष्कर ने चाव से नल को जुए की चुनौती दी और बाजी शुरू हो गई।</b><br><br>

    इतनी सुणकै राजा नल नै, चौपड़ सार बिछाई,<br>
    दे परमेश्वर जिसनै उसकी, होज्या सफल कमाई ।। टेक ।।<br><br>

    राजा नल नै जाण नही थी, कलयुग आले छल की,<br>
    के बेरा था सिर होज्यागा, फांसी बणकै गल की,<br>
    पीला चेहरा दमकण लाग्या, आश रही ना पल की,<br>
    सारे शहर मै सोर माचग्या, क्यूंकि हार हुई राजा नल की,<br>
    नौकर-चाकर सतपुरूषों से, देते फिरैं दुहाई ।।1।।<br><br>

    कलयुग मिलकर पुष्कर के संग, घी-शक्कर सा होग्या,<br>
    बुध्दि भ्रष्ट हूई राजा नल की, सिर मै चक्कर सा होग्या,<br>
    राणी-बांदी बालक-बच्चे, सबनै फ़िक्र सा होग्या,<br>
    राजा नल की हार होण का, शहर मै जिकर सा होग्या,<br>
    दमयन्ती की एक सुणी ना, राणी कईं बर बरजण आई ।।2।।<br><br>

    साहूकार सरकार के नौकर, बान्ध परण आये सै,<br>
    चलो कहेंगे राजा नल तैं, हम तेरी शरण आये सै,<br>
    हलकारे तूं जा कै कहदे, जी तै मरण आये सै,<br>
    राज के हित की खातिर जुआ, बन्द करण आये सै,<br>
    पन्द्रह दिन हो लिये खेलते, बहुत सी माया जिताई ।।3।।<br><br>

    दमयन्ती भी सोच करै, कदे राज भी जीतज्या  सारा,<br>
    काणे तीन पडै़ राजा नल के, पुष्कर के पोह-बारहा,<br>
    राणी बांदी फिरै तड़फती, यो हंसा कैसा लंगारा,<br>
    एक औड़ नै खड़या रोवै था, राजा का हलकारा,<br>
    लख्मीचन्द नै प्रेम मै भरकै, नल की कथा सुणाई ।।4।।<br><br>




</font>
</body>








</html>