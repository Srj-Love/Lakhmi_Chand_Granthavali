<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- माली की बात सुनकर राणी क्या कहती है।</b><br><br>


मैं के उजाड़ूं तेरे बाग नै, मेरे चमन का चोर,<br>
माली तेरे बागां मै पाया ।। टेक ।।<br><br>

मै बेटा कहती हारूं, कित धरती मै टक्कर मारूं,<br>
खड़ी मै पुकारूं तेरी जाग नै, गई छूट हाथ तै डोर,<br>
मनै कदे सुत्या भी ना ठाया ।।1।।<br><br>

सुण नौ लखे बागां आळे, आज होये तेरे बागां मै चाळे,<br>
मेरा पूत डसा काले नाग नै, यो लाम्बी नाड़ का मोर,<br>
मरया पड़या फटका भी ना खाया ।।2।।<br><br>

लावै क्यूं अणदोषी कै दोष, मेरा जी जा लिया सौ-सौ कोस,<br>
मनै होश नही सै निर्भाग नै, मेरा कुछ ना चाल्या जोर,<br>
मेरी सब लुटगी धन माया ।।3।।<br><br>

कहै लख्मीचन्द बणैगी अब कैसे, राणी रूधन करण लगी ऐसे,<br>
जैसे अंडा ठा लिया काग नै, कोयल करती शोर,<br>
बणैगी जो ईश्वर नै चाहया ।।4।।<br><br>




</body>








</html>