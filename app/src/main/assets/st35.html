<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- बारातियों और चन्द्रगुप्त का अनुबन्ध हो जाता है और बनिया अपने साथियों से कहता है कि नए कपड़े पहनाकर दूल्हे की तरह सजादो और आगे क्या कहता है।</b><br><br>

    इस लड़के का ढंग बदलदो कपड़े नये पहरा कै,<br>
    बनड़े आळा भेष बणादो, सिर पै मोड़ धराकै ।। टेक ।।<br><br>

    औळे पां कै बान्ध राखड़ी, सौळे कर मै नाळा,<br>
    खश्बोई का तेल मशल दो, होज्यां ढंग निराळा,<br>
    कदे लड़के कै नजर लागज्या, टिका लादो काळा,<br>
    हसली पहरा दो सोने की, कटै रूप का चाळा,<br>
    आख्यां मै स्याही का डोरा, मन मोहले नजर फिरा कै।।1।।<br><br>

    नया दुशाला गल मै तोड़ा, न्यू लाड लड़ा कै गेरे,<br>
    लोहे का गज दिया हाथ मै, हंस कै फूल बखेरे,<br>
    चन्द्रमां सा रूप खिला, सब मिटग्ये घोर अंधेरे,<br>
    ये दो काम तेरै जम्मै सै, इब बारोठी और फेरे,<br>
    फेर बेसक चाल्या जाईये, ये दोनो काम करा कै।।2।।<br><br>

    घणां अकलंमन्द स्याणा सै, कोन्या बिसर कहण का,<br>
    जो कोए भला करै औरां का, ना फन्दे बीच फहण का,<br>
    पाप रूप तै सत माया का, कोन्या किला ढहण का,<br>
    तनै मुंह मांग्या इनाम मिलैगा, खाळी नही रहण का,<br>
    धन चहिये तै ले जाईये, ठाडी गोझ भरा कै।।3।।<br><br>

    लख्मीचन्द कहै लगी जिगर मै, मुशिकल चोट झिलैगी,<br>
    सेवा का फल मेवा हो सै, जो करते ही तुरत मिलैगी,<br>
    भला करे तै भला हुया करै, कर्म की ज्योत जलैगी,<br>
    तेरे भाग तै म्हारे सेठ की, अगत बेल चलैगी,<br>
    नाव पड़ी मझदार बीच म्य, तू जाईये पार तरा कै।।4।।<br><br>





</font>
</body>








</html>