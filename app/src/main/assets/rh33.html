<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- अब राणी मदनावत माली के कहने से कुछ दिल मे धीरज धरती है तथा केले के पत्ते तोड़कर अपने पुत्र की लाश को उन केले के पत्तों मे लपेटकर शमशान भूमि की तरफ चलती है। चलती-चलती राणी मदनावत क्या कहती है।</b><br><br>


केला तोड़कै अर्थी तुरत बणाली,<br>
राणी ठा बेटे की लाश रोवती चाली ।। टेक ।।<br><br>

मेरे बेटा रे! आज सारा-ऐ लाड बिखरग्या,<br>
तेरे मरणे का दुख मेरे गात नै चरग्या,<br>
रोया भी ना जाता दुख मै हिरदा भरग्या,<br>
मेरा के जीवै मनै जन्म ऊतणी करग्या,<br>
गई सूख बेल जड़ तै खोद चकलाली ।।1।।<br><br>

मेरी माया सब छूटग्या आनंद राज का,<br>
मै क्यूकर भूलूंगी यो दर्द आज का,<br>
के कांशी म्य तोड़ा होया तेरे नाज का,<br>
मेरा तीतर भख लिया, धर काल नै रूप बाज का,<br>
रोहताश कंवर की श्यान कालजै लाली ।।2।।<br><br>

म्हारा राज छूटग्या दुनियां म्य धूम माचली,<br>
मै कांशी म्य बेवारिस एक जांचली,<br>
मुझ दुखिया की किसनै तकदीर बांचली,<br>
रो पड़ी बात जब आगी याद पाछली,<br>
मेरे बेटा रे मैं तेरे फिकर नै खाली ।।3।।<br><br>

लख्मीचन्द इब तक थे बड़े भरोसे,<br>
म्हारे आनंद के दिन परमेश्वर नै खोसे,<br>
मात-पिता के तनै कालजे मौसे,<br>
कितै ल्याऊंगी फूकण नै लाकड़ी गोस्से,<br>
दई लाश टेक, राणी मुर्दघाट पै आळी ।।4।।<br><br>





</body>








</html>