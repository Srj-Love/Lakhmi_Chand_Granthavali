<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता :-   रांझा भी उसी कुंए पर पहुंच गया, जहां कुछ औरतें पानी भरने
    के लिए आई थी।। रांझा उनको क्या कहता है।</b><br><br>



    मैं आग्या थारे कुएं पै तुम मौके ऊपर आई।<br>
    मनै बताओ अठखेड़े नै कूणसी जागी राही  ।।टेक।<br><br>
    <b>राझा :-<br></b>
    मोटी विपत गले में घलगी, गहरे दुख में धरती हलगी,<br>
    भूख प्यास मैं काया डूलगी,  ना मनै रोटी खाई ।।1।<br><br>

    <b>पनिहारिन :-<br></b>
    पाट्या घर तै न्यारा बाबा,  भेद बता दयूं सारा बाबा,<br>
    मरै खटक का मारया बाबा गई कोए डोब लुगाई ।।2।<br><br>

    <b>राझां :-<br></b>

    के बूझै गलघोट लागरी, काया में बे खोट लागरी,<br>
    इसी कसूती चोट लागरी, मिलती नहीं दवाई ।।3।<br><br>

    <b>रान्झा :-<br></b>

    अन्न पाणी सै खाणा सै री,  न्यूं मेरा दुर्बल बाणा सै री,<br>
    अठखेड़े मैं जाणा सै री,  ना जा बात बताई  ।।4।<br><br>

    <b>पनिहारिन :-<br></b>

    करणी कोन्या हाणी चाहिए, बाबा पीणा पाणी चाहिए,<br>
    साची बात बताणी चाहिए, पड़गी किसी बताई ।।5।<br><br>
    <b>रान्झाा :-<br></b>

    जै इसमें कुछ शेखी हो तै, खिलरया चन्द मेखी हो तै,<br>
    आती जाती देखी हो तै, एक बरात आड़े कै आई  ।।6 ।<br><br>


    <b>पनिहारिन :-<br></b>

    काल्ह बरात एक जरूर गई सै, जोबन में भरपूर गई सै,<br>
    सोला रासी हूर गई सै,  एक काणे से कै ब्या ही ।।7।<br><br>



    <b>रान्झा :-<br></b>

    करकै अपणा जोर बताद्यो, तज कै सारी बोर बताद्यो,<br>
    एक बात मनै ओर बतादयो,  किसी करैं थी बुराई ।।8।<br><br>
    <b>पनिहारिन :-<br></b>
    लखमीचन्द के बोल करारे, तीन कोस अठखेड़े सारे,<br>
    एक काणें से नैं बेंत मारे, ना किसे नैं छुटाई ।।9।<br><br>

</font>
</body>








</html>