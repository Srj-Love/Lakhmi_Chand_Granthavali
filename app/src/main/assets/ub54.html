<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>सजनों बेरा ना के चाला रै, घड़ी मैं दे सै गरद मिला  ।।टेक।<br><br></b>

    ब्रह्मा विष्णु शिवजी मोहे, भष्मासुर भी मारे गए,<br>
    मेर और सुमेर सुणो जिनके शीश तारे गए,<br>
    जमदग्नी और पुलस्त मुनी पतान्जली विचारे गए,<br>
    पारशर कनाद रिशी गौतम का फेरा था मन,<br>
    बालकमकी दुखासा ऋषि, बतीसी मारकंडे जोगी जन<br>
    अत्री और नारद ऋषि, चन्द्रमा का बिगड़या तन,<br>
    जिनकी खुड़कै थी रात दिन माला रै,<br>
    शिवजी की लई खींच कला  ।।1।<br><br>

    परचेता और परशुराम, रावण नै भी भेष भरया,<br>
    देवताओं का चित मोहया, आश्की में बाली मरया,<br>
    कर्ण कैसे योद्धा खपगे, माया तै ना कोए टरया,<br>
    दुर्योधन और दुशासन जरासन्ध की बुद्धि हिली,<br>
    जन्मेजय भी कोढी होग्या, किसे की ना पेश चली,<br>
    कीचक का था ढेर करया, पांडवों में भीम बली,<br>
    जो था विराट भूप का साला रै, अग्नी में दिया तुरन्त जला ।।2।<br><br>

    यदू वंशी कट कै मरगे, सगड़ कै था कुटम्ब घणा,<br>
    ऐसा भी कह सै लोग पटेरे का लोहा बणा,<br>
    काल के चक्कर मैं आकै गैल पिसगे घुण और चणां,<br>
    रांझा और मजनू होगे लागी रही नैना छड़ी,<br>
    ऐश और अमीरी तजी सुख मैं कोन्या कटी घड़ी,<br>
    राजा रोड़ पागल होग्या, लोलता लगी थी बड़ी,<br>
    जर-जोरू-जमीन हवाला रै तुरत दे सै रोग फला  ।।3।<br><br>

    चोरी जूआ जामनी, झूठ बोलै करै ठगी,<br>
    देख कै पराया माल तन मैं बे ढब आग जगी<br>
    दारू सुलफा गांजा पीवै खोटी स्यात आण पडी,<br>
    लखमीचन्द कथै, आश्की  कै जात नहीं,<br>
    भूख प्यास नींद जावै चैन दिन रात नहीं,<br>
    हाथ जोड़ माफी मांगू कोए बड़ी बात नहीं,<br>
    कहै मानसिंह गुरू बसौदी आला है,<br>
    बडयां की लियो मान सलाह  ।।4।<br><br>




</font>
</body>








</html>