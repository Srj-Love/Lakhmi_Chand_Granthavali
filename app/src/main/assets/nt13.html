<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">
    <b>वार्ता :- फूल सिंह भाभी को क्या  कहता है ।</b><br><br>

    भाभी मत बोलै कड़वे-2 बोल, तेरे जल पीवण तै छिक लिया ।।टेक।<br>


    पाणी मांगा था आण,<br>
    लिया तनै गज का घूंघट ताण,<br>
    डाण तेरा मुंह बटुआ सा गोल,<br>
    तनै करकै मस्करी मुंह ढक लिया ।।1।<br>
    खीर का क्यूं कर री पणखीरा,<br>
    ला दिया काचे घाव में चीरा,<br>
    कदे तै मैं हीरा था अणमोल,<br>
    आज मै मन्दे भा में बिक लिया ।।2।<br><br>
    नफा के मिलै पाप में धस कै,<br>
    के लेगी मेरे तै खस कै,<br>
    हंस कै करण लागी मखौल,<br>
    इसा के बदमाश लुंगाड़ा तक लिया ।।3।<br><br>
    लखमीचन्द सिर धुण लिए,<br>
    राह चलते बटेऊ बण लिये,<br>
    कोए दिन में सुण लिये बाजता ढोल,<br>
    आज का दिन कागज पै लिख लिया ।।4।।<br><br>


</font>
</body>








</html>