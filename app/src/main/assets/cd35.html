<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- चन्द्रकिरण अपनी सास को कहती है।</b><br><br>

    जीवती गुण भूलूं ना तेरा, तू मेरे बालम नै बुला दे नै ।।टेक।<br><br>
    आ बैठ करैं कुछ सलाह, नाव डूबै के करले मलाह,<br>
    री मैं गौतम की सिला पड़ी सूं, तू रघुबर बणकै ठोकर लादे नै ।।1।<br><br>


    मेरी गैल हुआ किसा चाला, मनैं देही का कर लिया गाला,<br>
    री उस रितुपरण की ढालां, नल नै तूं कुन्दनपुर पहुंचा दे नै ।।2।<br><br>

    विपता पड़ी बे अनुमान, इसनै तू निश्चय करकै जान,<br>
    बणकै अन्जनी का हनुमान, सिया का पता बता दे नै ।।3।<br><br>

    लखमीचन्द झाल नहीं डटती, ना मेरी रैन चैन से कटती,<br>
    मैं इस तरियां फिरूं भटकती, ज्यों कृष्ण छोड़ गए राधे नैं ।।4।<br><br>


</font>
</body>








</html>