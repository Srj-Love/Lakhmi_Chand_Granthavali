<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता  :-  जब द्रोपदी ने भरी सभा में सवाल किया कि जब मेरे से पहले
    पति जुए में हार चुके तो उनका फिर जुवा खेलने का अधिकार
    कहां रह गया और उनके बिना मुझे कोई भी दाव पर नहीं लगा
    सकता , क्योंकि मैं पतिभर्ता औरत हूं । द्रोपदी की यह बात
    सुनकर किसी की जबान तक नहीं हिली । सब चुप होकर बैठ गए
    पांचों भाई पांडव भी चुप चाप बैठे देख रहे हैं :-</b><br><br>




    चुप चाप शान्ति हो रही, ना बोल किसी को आया  ।।टेक।<br><br>

    सच्चा दो जवाब दाब मुख मैं जबान रहे,<br>
    ध्यान कहीं नहीं जग में कैसे इन्सान रहे,<br>
    जानने के योग्य लोग पापियों की मान रहे,<br>
    कर रहे आपा-धापी पापी लोग जान पड़े<br>
    विघ्ने  के बिन तोले गोले सभा बीच आन पड़े,<br>
    करते नहीं उजर नजर रचते तुफान पड़े,<br>
    होणी सिर झगड़े झो रही, हुई कुमत पाप सिर छाया  ।।1।<br><br>


    कौण कैसा द्रोण गुरु किसी को समझाते नहीं,<br>
    भीष्म गुणवान ध्यान ज्ञान उपर लाते नहीं,<br>
    विदुर भक्त साच बात ज्ञान की बताते नहीं,<br>
    सूत पुत्र कर्ण प्रण बांध कै सफाई करै,<br>
    दुर्योधन, दुशाशन नीच खींच कै हंघाई करें,<br>
    दर्द में ना कसर असर मेरै कोए ना दवाई करै,<br>
    दुर्दशा हो राणी रो रही दुष्टों नै जाल फैलाया  ।।2।<br><br>


    द्रोणाचार्य भीष्म जी भी लज्जा से सरमाय रहे,<br>
    धृतराष्ट्र ताऊ सभा में गम का भाला खाय रहे,<br>
    कैरों वंश का नाश करण नै कटृठे हो तुम आय रहे,<br>
    अन्धे और दरन्दे बन्दे लाखों से नहीं थे थोड़े,<br>
    लोहे की तरह से सख्त मोड़े से भी नाय मोड़े,<br>
    असुर केसा भेष देश, देशान्तरों के राजा जोड़े,<br>
    ताने दे कै सेल चभो रही, नां दिल कांपा ना काया  ।।3।<br><br>



    जुवे के खिलार त्यार चौकड़ी चन्डाल की,<br>
    इन्हीं नै पटराणी दासी करने की सम्भाल की,<br>
    आती नहीं शर्म धर्म करने की तो टाल की,<br>
    किसनै पटराणी ठाणी दासी करने की ये सलाह,<br>
    गुण अवगुण ना छटैं मिटै इन कर्मों से घटै कला,<br>
    इन कामां नै देख देख जीणे से तो मरणा भला,<br>
    लखमीचन्द मन की टोह रही, ना ज्ञान किसी पै पाया ।।4।<br><br>



</font>
</body>








</html>