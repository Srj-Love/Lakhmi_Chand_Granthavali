<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- बीना ने चलने से बिल्कुल इन्कार कर दिया, तब बेला और सखियां क्या कहती हैं।</b><br><br>

सारी सखियां बोलैं चालैं, रंग चा की बात करी,<br>
हे! बेहूदी बीना, बहोत गुमान भरी ।।टेक।।<br><br>

खेल कूद म्य सबका साझा, तूं क्या तै डर री सै,<br>
बालक सी की मां मरगी, के रोसे में भर री सै,<br>
बेरा ना तू के कर री सै, पाटी ना जाण तेरी।।1।।<br><br>

रात दिनां का पढणा-लिखणा, काम बुरा निज का,<br>
ओढ पहर कै सुथरी लागै, बिजली केसा बिजका,<br>
तलै घाघरा बावन गज का, रेशम की चुंदड़ी हरी।।2।।<br><br>

हम चाहवैं दो घड़ी खेल ले, तनै एक नहीं मानी,<br>
तेरे केसी बेहूदी, ना और बीर बानी,<br>
हे! चन्द्रमा सी सुथरी श्यानी, क्यूं डिब्बे म्य रोक धरी।।3।।<br><br>

लखमीचन्द सतगुरू सेवा बिन, हाडें जा बाहर-2 कै,<br>
लिखण पढण के धन्धे म्य, पिंजर हो हार-हार कै,<br>
कागज मैं सिर मार-मार कै, न्यूए मज्यागी शौक मेरी।।4।।<br><br>



</body>








</html>