<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता:- अब राजा पुष्कर की बात सुनकर अपने वस्त्र उतारकर वन की तैयारी करता और दमयन्ती भी उनके साथ ही तैयार हो लेती है और क्या कहती है।</b><br><br>
    हिया पाटकै आवण लाग्या, नाड़ तले नै गो-ली,<br>
    पुष्कर की बातां नै सुणकै, राणी भी ना बोली ।। टेक ।।<br><br>

    राजपाट और फौज रिसाले, माल खजाने सारे,<br>
    सब कुछ जीत लिया पुष्कर नै, नल जूऐ मै हारे,<br>
    ताज और कुण्डल मोहनमाला, सब आभूषण तारे,<br>
    दुखी मन-मन मै ना बोले, नल गैरत के मारे,<br>
    मनै पहलम भेज दई पीहर मै, दो मूरत अनमोली ।।1।।<br><br>

    कई-कई कलशे भरे रहैं थे, गर्म-सर्द पाणी के,<br>
    सौ-सौ दासी सिंगार करैं थी, दमयन्ती राणी के,<br>
    आज छाती कै मै सैल गडे, पुष्कर की बाणी के,<br>
    एक साड़ी मैं गात लहको लिया, वक्त सधे हाणी के,<br>
    सब कुछ तजकै एक वस्त्र मै, साबत श्यान लहकोली ।।2।।<br><br>

    समझ गई किसे देव की माया, मेरे पति का खोट नही सै,<br>
    जब भाई तैं भाई बैर करै तै, कोय बड़-छोट नही सै,<br>
    इसतै बत्ती सिर पै धरण नै, पाप की पोट नही सै,<br>
    पतिभरता नै पति तै बढकै, और कोऐ ओट नही सै,<br>
    पतिभरता का धर्म समझकै, पति की गेल्या होली ।।3।।<br><br>

    बचनां कै मै बन्धी हसंणी, खड़ी हंस कै धोरै,<br>
    गोरे मुख पै आंसू पड़ती, जरदी चित नै चोरै,<br>
    राजा तै कंगाल बणादे, राखदे कालर कोरै,<br>
    कहै लख्मीचन्द नल दमयन्ती, खड़े गाम के गोरै,<br>
    पति की सेवा करण लागगी, जब सारी प्रजा सो-ली ।।4।।<br><br>



</font>
</body>








</html>