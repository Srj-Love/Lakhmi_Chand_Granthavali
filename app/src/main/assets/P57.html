<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:—  पूर्णमल जाता हुआ, अब क्या कहता है।</b><br><br>

कर्मगति का के बेरा कद, उल्टी आण पड़ै गिरकै,<br>
मात-पिता और मौसी नै, मैं चाल्या राम-राम करकै ।। टेक ।।<br><br>

मेरे उपर ईश्वर की किसी, निगाह कठोर हुई माता,<br>
जन्म दिया भौरे में पटक्या, विपता घोर हुई माता,<br>
मेरे मारण की मेरी मौसी के, हाथ म्य डोर हुई माता,<br>
तनै चूची तक भी प्याई कोन्या, तू जणकै चोर हुई माता,<br>
कदे गोदी तक भी नहीं खिलाया, लाड करया ना मन भरकै ।।1।।<br><br>

पिता होया पाप के वश म्य, धर्म और कर्म पिछाणै ना,<br>
एक बेटा यो पूर्णमल सै, और कोए तेरै याणा ना,<br>
म्हारे नाम का इस धरती पै, रहा ईब पाणी-दाणा ना,<br>
बिना औलाद जागा पिता, तनै दूध और नीर छाणा ना,<br>
एक बांझ बीर के कहणे तै, तनै ताला भेड दिया घरकै ।।2।।<br><br>

मौसी री तनै पत्थर गेरे, मेरी नैया तिरती मैं,<br>
तेरा ईश्वर भला करै मौसी, मेरी अर्दास कुदरती मैं,<br>
एक तुलसी की माला ले ले, ढाब बिछाले धरती मैं,<br>
तनै भी एक दिन जाणा होग्या, धर्मराज की भरती मैं,<br>
उडै करणी के डण्ड पड़ै भुगतणे, जब जागी सच्चे हर कै ।।3।।<br><br>

गुरू मानसिंह इन कर्मां की, लिखी हुई के टल्या करै,<br>
बात पाप की सुण मौसी, लखमीचन्द भी जल्या करै,<br>
न्यूं तै मैं भी जाण गया, तू नाश करण की सला करै,<br>
मरता-मरता कहै चाल्या सूं, यो मालिक तेरा भला करै,<br>
मै तो चाल्या स्वर्गपुरी नै, तू रहिये ध्यान हरी मैं धरकै ।।4।।<br><br>








</body>








</html>