<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- अब रांझा रास्ता पूछ कर अटखेड़ों की तरफ चल दिया  ।।टेक।</b><br><br>

    चल दिया रांझा पीर अटखेड़ां की ले ली राही  ।।टेक।<br><br>
    मैं बस होग्या था मेर कै,  हीर हीर नै टेर कै,<br>
    आज कई सांस गेर कै हीर रै, तेरा मरियो पटमल भाई  ।।1।<br><br>
    अरै मैं रोऊ सूं धुण कै, वा डूब गई पढ़ गुण कै,<br>
    आड़ै जड़ै सादक मैं पड़े फकीर, रात दिन बांटती फिरै मिठाई ।।2।<br><br>

    रै मैं इब के जतन करूंगा,  दुनिया में रोवता फिरूंगा,<br>
    इब या झूठी गई लिकड़ लकीर, सर्प काटग्या राही  ।।3।<br><br>
    लखमीचंद कालजा दूख लिया, मैं सब बातां नै चूक लिया,<br>
    हीर के रंज में फूक लिया शरीर,  इब देता फिरूं दुहाई  ।।4।<br><br>


</font>
</body>








</html>