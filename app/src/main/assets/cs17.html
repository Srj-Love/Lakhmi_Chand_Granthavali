<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- अब सोमवती पूछती है, मेरे भरतार कैसी चिंता में डूबे हो तो चापसिंह और सोमवती आपस मे कहते है।</b><br><br>


    साच बता हो, तेरा माड़ा मन क्यूं सै ।। टेक ।।<br><br>

    <b>सोमवती:-<br></b>
    पहर री तेरे नाम की बेशर, रूप खिला जाणूं क्यारी-केसर,<br>
    मेरै लेखै परमेश्वर, तू सै ।।1।।<br><br>

    चापसिंह:-<br></b>
    तूं भगवान समझकै पूजै, तेरे बिन और बता के सुझै,<br>
    साच्च बुझै सै तै, मेरी तेरे-ऐ मै रूह सै ।।2।।<br><br>

    सोमवती:-<br></b>
    क्यूं ना साची बात बतावै, जब तेरी गोरी बुझणा चाहवै,<br>
    जै झूठ बहकावै, तै तनै मेरी-ऐ सूं सै ।।3।।<br><br>

    चापसिंह:-<br></b>
    कपटी दिल मै ठाड करूं, पर्वत की ज्यूं आड करू,<br>
    तेरे लाड करूं, तेरा चन्द्रमां सा मुंह सै ।।4।।<br><br>

    चापसिंह:-<br></b>
    जब तू मीठी-2 बोली, परि तनै तबियत मेरी चरोली,<br>
    मेरी छुट्टी पूरी होली, मनै घणां रंज न्यूं सै ।।5।।<br><br>

    सोमवती:-<br></b>
    लख्मीचन्द धर्म की खिचंली, फिकर करै जैसे जल बिन मछली,<br>
    मेरै पक्की जचली, पिया ज्यूं की ज्यूं की सै ।।6।।<br><br>


</font>
</body>








</html>