<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- राणी ने बाग में लड़के की लाश को अपने पैरो में लिटा लिया और क्या कहने लगी।</b><br><br>


नैनां म्य तै आसू पड़तें, जणूं बूंद साढ के झड़ म्य,<br>
जिस दम तैं मां कहया करै था, सांस नही तेरे धड़ म्य ।। टेक ।।<br><br>

कांशी के म्हा करै थे गुजारा, सब घर बार छूटकै,<br>
एक धन माया बाकी थी, जिन्है लेग्या नाग लूटकै,<br>
कोए घड़ी मै तेरी मां मर लेगी, सिर नै कूट-कूटकै,<br>
कद की देखू बाट तेरी, कद माता कहै उठकै,<br>
पड़या रेत मै टूट के मोती, जो रहया करै था लड़ म्य ।।1।।<br><br>

माता कहकै बोलण का, ढंग सौ-सौ कोस परै सै,<br>
तू मरग्या मै रही ऊँतणी, एकली ज्यान डरै सै,<br>
तेरा पिता भी न्यारा पाट, कर्ज का डण्ड भरै सै,<br>
मै बेटा तेरी गैल मरूंगी, जीवण तै नही सरै सै,<br>
बोल तेरी मां लाड करै सै, गोडा ला तेरी कड़ म्य ।।2।।<br><br>

कांशी के मै करै थे गुजारा, दिन आंगलियां पै गिणकै,<br>
तेरा पिता भी के जिवैगा, तेरे मरे की सुणकै,<br>
तेरी काया मै जहर भरया सै, लाकड़ होग्या तणकै,<br>
या दुनियां ताने दिया करैगी, बेटा खा लिया जणकै,<br>
काल बली नै तोता बणकै, चौंच चुभोदी धड़ म्य ।।3।।<br><br>

दोने मैं तैं फूल बिखरगे, तूं सुख की निंद्रा सोवै,<br>
देख कंवर तेरे जामण आळी, जिन्दगानी नै खोवै,<br>
लख्मीचन्द कहै सतगुरू बिन, कौण दाग नै धोवै,<br>
देख बेटा तेरी पैड़ा नै मां, मूधी पड़-पड़ टोहवै,<br>
जैसे साहूकार माल नै रोवै, नकब लगे की जड़ म्य ।।4।।<br><br>



</body>








</html>