<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- चापसिंह अब सोमवती को आजकल की औरतों के बारे में क्या बताता है।</b><br><br>


    टन्टे-झगड़े करैं भतेरी, घर-कुणबे कै स्याहमी,<br>
    खोटी बीर घणी दुनियां मै, करते मर्द गुलामी ।। टेक ।।<br><br>

    घर मै धन सासू के निमत का, रूप दिया ब्रह्मा नै,<br>
    मात-पिता नै घर बर टोह दिया, मरे ल्हाज-शर्मा नै,<br>
    साजन की ना सेवा करती, दें छोड नेम-धर्मा नै,<br>
    काम के मद मै खसम नै खाळे, फेर रोवैं कर्मा नै,<br>
    इन कामां के बस मै होकै, होज्या देश मै नामी ।।1।।<br><br>

    पति की ओड़ तैं निर्मुख होकै, चलता वंश मिटादे,<br>
    दो भाईयां मै चुगली खाकै, चौड़ै शीश कटादे,<br>
    रूस-मटक लड़-भड़ नखरा कर, पति की कदर घटादे,<br>
    बदमाशी करै एैर-गैर तै, लुह्क्मा माल चटादे,<br>
    पड़ी रहै दुख-दर्द बतादें, करले गात हरामी ।।2।।<br><br>

    सावित्री नै धर्म के कारण, पति जिवा लिया मरता,<br>
    सीता पत्नी श्री रामचन्द्र की, जनक पिता ना धरता,<br>
    कुटुम्ब के दुख में पाण्डों का कुणबा, रहया बणा मै फिरता,<br>
    उसके पति दास बणें खुद दासी बणी, इसी हों सै पतिव्रता,<br>
    कीचक से सिर मार मरे, ना पड़ी धर्म मै खामी ।।3।।<br><br>

    लख्मीचन्द सती देहूति की, वा करले याद कमाई,<br>
    स्वयंम्भू मनू नै अपणी बेटी, ऋषि कर्दम कै ब्याही,<br>
    गई चौकड़ी बीत बहत्तर, ना इश्क नै चित मै लाई,<br>
    पति नै हूक्म दिया औलाद करण का, जब नौ कन्या जाई,<br>
    एक मन्वंतर तक पति सेवा मै, वा बोई भी ना जामी ।।4।।<br><br>


</font>
</body>








</html>