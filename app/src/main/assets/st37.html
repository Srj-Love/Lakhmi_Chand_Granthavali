<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



    <b>वार्ता:- अब चन्द्रगुप्त बनडा बनकर बारौठी पर जाता है तो उस समय कवि ने क्या दर्शाया है।</b><br><br>

    देख कवंर की शान, शहर सारा दंग होग्या,<br>
    जब आया बारोठी बना ।। टेक ।।<br><br>

    कट्ठे होरे थे नर-नारी, बड़ा जमघट्ट जुडरया भारी,<br>
    सारी बोलै थी एक जुबान, ब्याह का इसा रंग होग्या,<br>
    कदे देख्या ना सुना।।1।।<br><br>

    सुथरी श्यान गाभरू छोरा, कंवर का बणरया सही डठोरा,<br>
    छोरा उम्र मै ठीक जवान, एक सा ढंग होग्या,<br>
    छोरा-छोरी के दिंना।।2।।<br><br>

    कट्ठी हो मंगल गावै थी, कुछ आपस मै बतलावै थी,<br>
    कई हाथ लावै थी नदान, बोलता तंग होग्या,<br>
    हांसी औरा के मनां।।3।।<br><br>

    कहै लख्मीचन्द बनड़ी की चोरी, आरते पै लुगाई कट्ठी होरी,<br>
    गोरी भी देखै थी घूंघट ताण, रूप का इसा जंग होग्या,<br>
    जब देखा पिया अपना।।4।।<br><br>





</font>
</body>








</html>