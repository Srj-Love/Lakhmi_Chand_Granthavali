<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">



</body>

<b>वार्ता:-मौसी की धमकी सुनकर पूर्णमल उसको समझाता है और आपस मे क्या बात होती हैं।</b><br><br>

तेरे बोलां की मेरी छाती के म्हा, करड़ी दाब सै,<br>
देदे मेरा रूमाल क्यूं तेरी, अकल खराब सै ।। टेक ।।<br><br>

<b>पूर्ण :—<br></b>
मौसी के सोवै क्यूं ना जागै, क्यूं ना बदी का रस्ता त्यागै,<br>
चलै जब धर्मराज के आगै, मेरा महरूम जवाब सै ।।1।।<br><br>

<b>मौसी :—<br></b>
पूर्ण तनै अकल भूल में खोई, जले तू सै पक्का निर्मोही,<br>
तू भौरा बणकै ले खशबोई, रूत पै फूल गुलाब सै ।।2।।<br><br>

<b>पूर्ण :—<br></b>
बूरा तै क्यूं जगह बणै छाणस की, विधि क्यूँ तोड़ै आणस की,<br>
मौसी दुनिया म्य माणस की, मोती बरगी आब सै ।।3।।<br><br>

<b>मौसी :—<br></b>
कर दिया इश्क बली नै चाला, क्यूकर बोलू आवै सै तिवाला,<br>
तनै कोड रोप दिया चाला, मैं शाकी तूं पीवण आला,<br>
बोतल बीच शराब सै ।।4।।<br><br>

<b>पूर्ण :—<br></b>
तू तै झूठी नार सती सै, तेरे मैं अक्ल का ना खोज कती सै,<br>
यो तेरा पूर्ण पूत जती सै, क्यों तोड़ै व्रत कवाब सै ।।5।।<br><br>

<b>मौसी :—<br></b>
कुछ निभज्या तै पर्ण निभादे, ना तै मनै कूए बीच धकादे,<br>
जै प्यासी नै पाणी प्यादे, इसमें के ऐब-सबाब सै ।।6।।<br><br>

<b>पूर्ण :-<br></b>
लखमीचन्द छन्द नै तोलण आला, गुरू की सेवा में डोलण आला,<br>
पाणी का नाका खोलण आला, कोए और जिले-साहब सै ।।7।।<br><br>

<b>मौसी :-<br></b>
तनै मेरी एक बात ना मानी, खोऊगी चन्दा सी जिन्दगानी,<br>
या तेरे नां की राजधानी, तू इसका भूप-नवाब सै ।।8।।<br><br>

<b>पूर्ण :-<br></b>
लखमीचन्द जख्म बोल तेरयां का, मेरा पिता गुनाहगार तेरे फेरयां का,<br>
जडे कै रस्ता हो शेरां का, गादड की के ताब सै ।।9।।<br><br>







</html>