<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता  :-  द्रोपदी आगे और श्री कृष्ण से क्या प्रार्थना करती है :-</b><br><br>


    कर जोड़ खड़ी सूं, प्रभु लाज राखयों मेरी  ।।टेक।<br><br>

    मर्यादा को भूल गए दरबारा मै शोर होग्या,<br>
    भीष्म, कर्ण, द्रोणाचारी का हृदय क्यों कठोर होग्या,<br>
    दुर्योधन दुशाशन शुकनी कौरवों का जोर होग्या,<br>
    अधर्मी राज्यां की प्रजा गैल दुख पाया करै,<br>
    पाप की कमाई पैसा काम नहीं आया करै,<br>
    सताये जां आप जो औरां नै सताया करै,<br>
    हे कृष्ण,  हे कृष्ण कहैक ऊंचे सुर तै टेरी  ।।1।<br><br>

    सभा में प्रश्न किया धीरे-धीरे फिरण लागी,<br>
    कांपता शरीर बीर कौरवों से डरण लागी,<br>
    भीष्म जी की तरफ कुछ इशारा सा करण लागी,<br>
    नीती को बिशारा पिता बोल कै नै साफ कहो,<br>
    बोल कोए सकै ना सब बैठे चुप-चाप कहो,<br>
    हारी सूं अक ना हारी भेद खोल कै नै आप कहो,<br>
    मेरे प्रश्न का उत्तर दो थारी इतनी कृपा भतेरी  ।।2।<br><br>

    धर्म के विषय की बात समझकै बताई जा सै,<br>
    धन की भरी थैली अपने हाथां तै रिताई जा सै,<br>
    दूसरे की चीज कोन्या जूए मैं जिताई जा सै,<br>
    धर्म सुत होगे तै के मैं भी बेईमान होगी,<br>
    शूरवीर स्याणां की कहो बन्द क्यूं जबान होगी,<br>
    बीर का शरीर चीर मैं भी तै इनसान होंगी,<br>
    पर ये कौरव चीर तारणा चाहते करकै हेरा फेरी  ।।3।<br><br>

    दमयन्ती की लाज रखी नल को मिलाया फेर,<br>
    देवयानी नै रटा, सखी आई थी कुएं मैं गेर,<br>
    सावित्री की विनती सुणी पल की ना लगाई देर,<br>
    लंका पर चढाई करी सीता से मिलाए राम,<br>
    जुरतकारू फेर मिले छोड़ गए थे घर गाम,<br>
    अनसुईया, अहल्या, तारा प्रेम से रटैं थी नाम,<br>
    कहै माईचन्द बिना भक्ति, तन माटी केसी ढेरी  ।।4।<br><br>


   <center> <b>(कथा समाप्त)</b><br><br></center>




</font>
</body>








</html>