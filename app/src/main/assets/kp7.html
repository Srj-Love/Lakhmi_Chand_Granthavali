<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता:-   अपनी बहन की बात सुनकर कीचक ने क्या कहा :-</b><br><br>


    वोहे उसका राम जिसमैं मन फंसज्या,<br>
    घाल दे दासी नै मेरा घर बसज्या  ।।टेक ।<br><br>


    बिजली केसे चमके लागैं इसके चेहरे मैं,<br>
    तेरा कीचक भाई आ लिया गिरदस के फेरे मैं,<br>
    जीऊंगा कै मरूंगा आग्या दासी के घेरे मैं,<br>
    हे न्यू तै मनै साच बतादे के सै मन तेरे मैं,<br>
    मेरे अन्धेरे से डेरे मैं दीवा फेर चसज्या  ।।1।<br><br>

    उसनै भी शाबासी जिसनै पाली जण कै,<br>
    बिपता के दिन काटै सै म्हारै गिण गिण कै,<br>
    भीड़ पड़ी मै या करै गुजारा दासी बण कै,<br>
    जुल्फ नागनी सी खड़ी होज्यां दोनू तण कै,<br>
    जै कोए आज्या स्याहमी फण कै या चौडै़ डसज्या  ।।2।<br><br>


    बणादे नै काम मेरा छोड कै डर नै ,<br>
    बरतण खातिर चीज मारे तै दे राखी हर नै,<br>
    पति पत्नी नै रोया करै सै पत्नी रोवै वर नै,<br>
    हे तू कहदे तै मैं दे दूं अपणे काट कै सिर नै,<br>
    मैं खा लिया फिकर नै, जब या घूंघट  मैं हंसज्या  ।।3।<br><br>

    कहै लखमीचन्द तू रोवै मत टुक दिल नै थाम ले ,<br>
    जो सच्चे दिल से भजन करै उसकी दया राम ले,<br>
    हे डूबगी इसी सुथरी धोरै इतना काम ले,<br>
    इस दासी के बदले में मेरा घर और गाम ले,<br>
    जै राम जी का नाम ले तै के जीभ घिसज्या  ।।4।<br><br>






</font>
</body>








</html>