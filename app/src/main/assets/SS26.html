<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<p><b>वार्ता :— अब सत्यवान और सावित्री दोनों बियाबान में पहुंच गए। दोनों ने फल फूल तोड़कर डलिया भर ली। अब सत्यवान लकडी काटने के लिए एक वृक्ष पर चढ गया। नारद जी की बाणी अनुसार यम के दूतों ने सत्यवान को दरख्त पर ही घेर लिया तो सत्यवान क्या कहता है और सावित्री क्या कहती है</b><br><br>


    सावित्री मेरा हाथ पकड़,  कोए पाछे नै डाटै सै,<br>
    मेरी काया मैं दुख दर्द घणां, मेरे ह्रदय नै चाटै सै ।। टेक ।।<br><br>

    <b>सत्यवान :—<br></b>
    दुख का जाल पुरया मेरे तन मैं, ज्यूं याद विधि माकड़ कै,<br>
    के जाणैं यो के दर्द हुआ, मैं बांध लिया जाकड़ कै,<br>
    मेरे प्राण सुखगे आया पसीना, मेरी नश बंधगी आकड़ कै,<br>
    मनै कईं बै ठा लिया कुल्हाड़ा, पर ना लगता लाकड़ कै,<br>
    कई बार बोच लिया पाकड़ कै, सर दुणा-ऐ पाटै सै ।।1।।<br><br>

    <b> सावित्री :—<br></b>
    जाण गई मैं घडी-महूर्त, दिन झगडे गन्दे नै,<br>
    हे परमेश्वर सबर दिये, मेरे सास-सुसर अन्धे नै,<br>
    मेरे पति नै काम करया सै, वचना मैं बन्धे नै,<br>
    बिना ज्ञान कोण काट सकै, इस जन्म-मरण फन्दे नै,<br>
    छोड पिया इस धन्धे नै, इब के लकडी काटै सै ।।2।।<br>

    <b> सत्यवान :-<br></b>
    सावित्री इब तेरे कहे तैं, में फरसा दूर धरूंगा,<br>
    सिर मैं कोये भाले से मारै, चक्कर चढया गिरूंगा,<br>
    कोये खोटा कर्म बणा मेरे तै, उसका दण्ड भरूंगा,<br>
    मेरी काया मैं दुख दर्द घंणा, मैं जीउंगा अक मरूंगा,<br>
    ले लकडी काटणी बन्द करूंगा, जै तू रोकै-नाटै सै ।।3।।<br><br>

   <b> सावित्री :—<br></b>
    लख्मीचंद सतगुरू की सेवा, कर मुक्ति मार्ग टोहज्या,<br>
    शुद्ध आत्मा रहै इसा कोये, सुकर्म का फल बोज्या,<br>
    एैब-सबाब घमण्ड सब मन के, हीणां बण कै खोज्या,<br>
    गोडयां मैं सिर धरो पति जी, मैं हवा करूं तूं सोज्या,<br>
    जै इसी सति होजयां तै, कती जति पति का दुख बांटै सै ।।4।।<br><br>


</p>




</body>








</html>