<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- सवेरे जब अदलीखां सैर के लिये जाता है तो परवाना देखता है तो क्याी कहता है ।</b><br><br>

    डयोढ़ी ऊपर नजर गई हुआ अदलीखां खड्या।<br>
    बांच कै परवाना तन मैं सांप-सा लड़या ।।टेक।<br><br>

    चोर गढी का चोर खास लिखाई ज्यानी की,<br>
    शहर के मैं होरयी खूब अवाई ज्यानी की,<br>
    हरगिज भी ना होण दयूं मनचाही ज्यानी की,<br>
    मेरे हाथां त देखो स्यामत आई ज्यानी की,<br>
    मौत के मुंह में आण क वो आप तै बड़या ।।1।<br><br>


    दरवाजे पै लिख लादी एक दरखास ज्यानी नै,<br>
    करणा चाहया मेरा सत्यनाश ज्यानी नै,<br>
    दो दिन भीतर करल्यूंगा तलाश ज्यानी नै,<br>
    इतणा दुख दे दूं के ना आवै सांस ज्यानी नै,<br>
    आधा गात गडादूं उसका खोद कै खढा  ।।2।<br><br>

    फौरन काढूं खोज उस बेईमान ज्यानी का,<br>
    विद्या और बल देखूं उस शैतान ज्यानी का,<br>
    बांच लिया परवाना धरकै ध्यान ज्यानी का,<br>
    महकदे नै लेज्या यो ऐलान ज्यानी का,<br>
    किते जूती लत्ते ठाए सै ना मरदां तै भिड़या ।।3I<br><br>

    दो-चार दिन में अपणे आप थ्यावैगा ज्यानी,<br>
    किते ना किते म्हारे शहर में पावैगा ज्यानी,<br>
    लखमीचन्द फेर कडै भाजकै जावैगा ज्याानी,<br>
    मजा चखादूं जब मेरे स्याहमी आवैगा ज्यानी,<br>
    दिखा दूंगा दाणा दलता कैद में पड़या ।।4।<br><br>



</font>
</body>








</html>