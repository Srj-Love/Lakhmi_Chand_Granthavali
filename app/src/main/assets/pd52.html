<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब रणबीर पद्मावत से क्या पूछता है :-</b><br><br>

    तू बेटी सै किस बाप की रै गोरी, तेरे कौण करया करै लाड़,<br>
    बता दे प्यारी रै तूं किसकी सै ।।टेक।<br><br>

    कदे तू बात करैं ना रूखी, मारी चोट जिगर में दुखी,<br>
    के भूखी सै मेल मिलाप की रै गोरी, सब मन तन की लिये काढ,<br>
    अदा तेरी न्यारी रै, तू किसकी सै ।।1।<br><br>

    मेरे तै सौ सौ नजारे लेती, अपना नैन इशारा देती,<br>
    तू तै खेती सै इन्साफ की रै गोरी, मैं जाणूं था, सुन्ना  बाढ,<br>
    हरी भरी क्यारी रै, तू किसकी सै ।।2।<br><br>
    मनैं सै तेरे मिलण का चाव, कदे खो बैठे ना आदर भाव,<br>
    कदे नाव डूबज्या पाप की रै गोरी, ना मिलै लगण नै आड़,<br>
    मरण की बारी रै, तू किसकी सै ।।3।<br><br>
    कहै लखमीचन्द बिना नाथी सै, बाप कै घरां तूं बन्धा हाथी सै,<br>
    तू तै साथी सै त्रिए ताप की रै गोरी, तेरे फंस फंस आवैं टाड ,<br>
    औड बड़ी कंवारी रै,  तू छोरी किसकी सै ।।4।<br><br>

</font>
</body>








</html>