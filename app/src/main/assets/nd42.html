<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता:- अब राजा नल क्या कहता है।</b><br><br>

    छोड चलो हर भली करैंगे, कती ना डरणा चाहिऐ,<br>
    एक साड़ी मै गात उघाड़ा, इब के करणा चाहिए ।। टेक ।।<br><br>

    गात उघाड़ा कंगलेपण मै, न्यूं कित जाया जागा,<br>
    नग्न शरीर मनुष्य की स्याहमी, नही लखाया जागा,<br>
    या रंग महलां के रहणे आळी, ना दुख ठाया जागा,<br>
    इसके रहते मेरे तै ना, यो खाया-कमाया जागा,<br>
    किसे नै आच्छी भुंडी तकदी तै, जी तै भी मरणा चाहिए ।।1।।<br><br>

    फूक दई कलयुग नै बुद्धि, न्यूं आत्मा काली होगी,<br>
    कदे राज करूं था आज, पुष्कर के हाथा ताली होगी,<br>
    सोलह वर्ष तक मां बापां नै, या आप सम्भाली होगी,<br>
    इब तै पतिभर्ता आपणे धर्म की, आप रूखाली होगी,<br>
    खता मेरी पर राणी नै भी, क्यों दुख भरणा चाहिए ।।2।।<br><br>

    एक मन तै कहै छोड़ बहू नै, एक था नाटण खातर,<br>
    कलयुग जोर जमावै भूप पै, न्यू न्यारे पाटण खातर,<br>
    बुद्धि भ्रष्ट करी राजा नल की, न्यूं दिल डांटण खातर,<br>
    एक तेगा भी धरणा चाहिए, या साड़ी भी काटण खातर,<br>
    फेर न्यूं सोची थी कलयुग नै, एक तेगा धरणा चाहिए ।।3।।<br><br>

    राणी साझैं पड़कै सोगी, राजा रात्यूं जाग्या,<br>
    उसी कुटी मै इधर-उधर, टहलकै देखण लाग्या,<br>
    राजा नल नै खबर पटी ना, भूल मै धौखा खाग्या,<br>
    फिर कलयुग तेगा बणकै भूप नै, धरा कूण मै पाग्या,<br>
    लख्मीचन्द दिल डाटण खातिर, सतगुरू का शरणा चाहिए ।।4।।<br><br>


</font>
</body>








</html>