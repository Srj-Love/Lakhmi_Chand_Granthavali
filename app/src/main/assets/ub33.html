<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>मौत भूख का एक पिता है फिर तुझे कैसे ज्ञान नहीं,<br>
    अधर्म करकै जीणा चाहता राज धर्म का ध्यान नहीं  ।।टेक।<br><br></b>

    ज्ञान बिना संसार दुखी और ज्ञान बिना दुख-सुख खेणा,<br>
    ज्ञान से ऋषि तपस्या करते ज्ञान से तुझे बिड़ा सेहना,<br>
    ज्ञान से प्रजा का पालन करना साहूकार से ऋण लेना,<br>
    ज्ञान से कार व्यवहार चलै और ब्याज मूल तक दे देना,<br>
    ले कै कर्ज ले मार किसे का फेर रहती सच्ची श्यान नहीं  ।।1।<br><br>

    ज्ञान के कारण पृथ्वी जल और वायु आकाश खड़े,<br>
    ज्ञान बिना सौ कोस पड़े और ज्ञान के कारण पास खड़े,<br>
    ज्ञान से ऋषि तपस्या करते बण ईश्वर के दास खड़े,<br>
    मिलै मेरे को मोक्ष होण नै न्यूं करकै पुरी आश खड़े,<br>
    धर्म रहो ज्यान जाओ मेरी इस देह का मान गुमान नहीं ।।2।<br><br>


    सत्यकाम नै गुरू की गऊओं को कितने दिन तक चरा दिया,<br>
    जहां गई वहां चला गया प्रेम से उदर भरा दिया,<br>
    उस सत्यकाम नै गुरू के वचन को धर्म नाव में तिरा दिया,<br>
    फेर रस की बाणी सुणा सांड नै ब्रह्म का दर्शन करा दिया,<br>
    ज्ञानी मनुष्य कहो कब कहते पशुओं में जीव जबान नहीं  ।।3।<br><br>

    ज्ञान बिना मेरी टांग टूटगी ज्ञान बिना कूदी खाई,<br>
    ज्ञान बिना मैं बुढ़ी होगी ज्ञान बिना लंगड़ी ब्याई,<br>
    ज्ञान बिना तू मुझको खावै, दिल में ख्याल करो भाई,<br>
    लखमीचन्द कहै भूल गए क्यूं धर्म शर्म की सही राही,<br>
    इसा निराकार का बच्चा बणग्या कह मेरे मैं भगवान नहीं  ।।4।<br><br>


</font>
</body>








</html>