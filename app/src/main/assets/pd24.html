<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :-  अब आगे रणधीर क्या कहता है :-</b><br><br>

    ज्ञान बहुत सा रूप गजब का अकलबन्द भतेरी,<br>
    दर्शन कर लिए उपवन मैं हुई आनन्द आत्मा मेरी  ।। टेक।<br><br>

    त्रिगुण नगरी पांच तत्व की गारया सात रंग की,<br>
    नौ दरवाजे दस पहरे पै भोगैं हवा उमंग की,<br>
    चार का भाग पांच संग मिलकै तेग दूधारी जंग की,<br>
    पांच का रूप-स्वरूप संग मिलकै जगह बणी नए ढंग की,<br>
    जै व्यापक ज्ञान दिवा बीच धरदे मिटज्या, सकल अन्धेरी ।।1।<br><br><br>
    धीरज बिना धारणा कैसी श्रद्धा बिना किसी सेवा,<br>
    गुरु बिन ज्ञान कभी नहीं मिलता सेवा बिन किसी मेवा,<br>
    कर्म बिना पूजा नहीं बणती विचार सूखों का लेवा,<br>
    ध्यान बिना सम्मान नहीं जो परम पदी सुख देवा,<br>
    या राजा बिना कती ना सजती जो फौज साथ में लेहरी ।।2।<br><br>
    छः विकार सत प्रकृति के चित चरोवण खातिर,<br>
    इतणा कुणबा कटठा कर लिया क्यूं जंग झोवण खातिर,<br>
    हंसैं बोलै करै नजाकत, न्यूं मन मोहवण खातिर,<br>
    माया उतर चली पृथ्वी पै जीव भलोवण खातिर,<br>
    बिन सतसंग सत्य श्रद्धा बिना तन माटी केसी ढेरी ।।3।<br><br>
    24 गुण सत प्रकृति के खेल खिलावण लागे,<br>
    एक शक्ति दो नैना बीच तीर चलावण लागे,<br>
    जीव पुरजंन बहू पुरजंनी मेल मिलावण लागे,<br>
    ईश्वर व्यापक जड़ चेतन की डोर हिलावण लागे,<br>
    कहै लखमीचन्द निष्कर्म करे बिन छुटती ना हेरा फेरी ।।4।<br><br>



</font>
</body>








</html>