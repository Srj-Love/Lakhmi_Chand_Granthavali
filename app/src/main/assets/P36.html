<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:—  राणी नूणादे की बात सुणकर राजा सुलेभान को बडा क्रोध आता है। राणी को धमकाता है और क्या कहता है।</b><br><br>

कर बन्द जबान रै, चुपकी बदकार होज्या ।। टेक ।।<br><br>

जब मां सेती बेटा खुलज्या, घड़ी कहर की तुलज्या,<br>
डुलज्या जहान रै, जै पूर्णमल जार होज्या ।।1।।<br><br>

तूं कुकर्म कान्ही घणी पचती, तेरी ना बात जचाई जचती,<br>
क्यों इसा रचती तूफान रै, ठहर ना मोटा त्यौहार होज्या ।।2।।<br><br>

राम करै तेरा भाई मरज्या, जै पूर्ण बे-अदबी करज्या,<br>
गिरज्या आसमान रै, खाण्डा मौम की धार होज्या ।।3।।<br><br>

मारूं तेग शीश पड़ै कटकै, घरां बैठज्या बेहूदी डटकै,<br>
लखमीचन्द रटकै भगवान रै, इस झगड़े तै बाहर होज्या ।।4।।<br><br>





</body>








</html>