<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता :- अब सखियां क्या कहती है :-</b><br><br>

    तू मरती कदे यो मरता थारी तर-तर चलै जबान, झूठ साच के जाणन आला त्रिलोकी भगवान ।।टेक।<br><br>

    भाइयां कीसूं तेरी बातां की मेरे धोरै काट नहीं,<br>
    जो सोच समझै के चलैं आदमी हो बारा बाट नहीं,<br>
    थारे आपस में चलैं इशारे, रही मालूम पाट नहीं,<br>
    तू बोलै कदे यो बड़ बोलै, थाम कोएसा घाट नहीं,<br>
    इसे अकलबन्द माणस नै तै लोग कहें बेईमान ।।1।<br><br>
    ब्याह शादी की सुण कै कहै थी, प्रण पै मरलूंगी,<br>
    तला के उपर शिव मन्दिर की पूजा करलूंगी,<br>
    कहै थी भेष कंवारे में मैं पार उतरल्यूंबगी,<br>
    जै शिवजी नै वरदान दिया तै फेर पति बरलूंगी,<br>
    कदे मेहर फिरी हो शिवजी की भेज दिया इन्सान ।।2।<br><br>

    यो भी साची रोवै सै भेष कंवारे में,<br>
    बाबल के घर उमर बितादी पड़ी रहै चोबारे में,<br>
    और इसा पति मिलै नहीं लिये टोह जग सारे में ,<br>
    धर्मराज कै लेखा होगा धर्म दवारे में,<br>
    प्यार करै तै प्यारे की समझै अपणे केसी ज्यान ।।3।<br><br>
    तनै प्रेम में भरकै फूल मार दिए के ना लागी चोट,<br>
    तेरै भी इतणा ही दुख होगा ल्यामदयूं तेरा गल घोट,<br>
    पीठ फेर कै करै इशारे कर घूंघट की ओट,<br>
    बिन समझे बेईमान बतादें, लखमीचन्द का खोट,<br>
    सर लिया हो तै चाल घरां थारी सहज बाजली तान ।।4।<br><br>


</font>
</body>








</html>