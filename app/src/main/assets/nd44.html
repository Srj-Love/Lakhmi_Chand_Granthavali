<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता:- अब राजा नल साड़ी काटने के बाद, अपने मन-मन में क्या विचार करता है।</b><br><br>

    न्यारे-न्यारे पाट चले, हम आऐ थे मिल करकै,<br>
    डूब गया मनै साड़ी काटी, पत्थर का दिल करकै ।। टेक ।।<br><br>

    सौ-सौ दासी तेरे नाम की, जिनकै बीच न्हाई थी,<br>
    इसे दुखां की ठोकर के तनै, आज तलक खाई थी,<br>
    रंग महलां के रहणे आळी, ना इतना दुख पाई थी,<br>
    भूखी-प्यासी मरती-पड़ती, बणखण्ड म्य आई थी,<br>
    छाले पड़-पड़ पैर फूट गऐ, कई दाग हुऐ छिल करकै ।।1।।<br><br>

    इन बातां का यो भेद के, गैर तैं खोल्या जागा,<br>
    रात की बांता का सारा माजरा, नजरां तैं तोल्या जागा,<br>
    उक-चुक कहै दई तै किसे नै, मेरा ह्रदय छोल्या जागा,<br>
    जै उठकै बूझण लाग गई तै, झूठ ना बोल्या जागा,<br>
    तोरी केसी कली किसी, मुरझागी खिल करकै ।।2।।<br><br>

    सोला बर्ष तक मात-पिता नै, या हांथा पै डाटी थी,<br>
    इसे दुखां की मालूम ना तनै, आज तलक पाटी थी,<br>
    देवताओं के रहते वर लिया, न्यूं लाखां मै छांटी थी,<br>
    जाग गई तै बूझैगी पिया, तनै क्यूं साड़ी काटी थी,<br>
    हाय राम इब कित बड़ज्यां, इस धरती मै बिल करकै ।।3।।<br><br>

    जल-अग्नि पृथ्वी-आकाश, वायु-सूर्य सहायक सारे,<br>
    अष्ट वसु और ग्यारा रूद्र, रक्षक चान्द और तारे,<br>
    लख्मीचन्द गुरू का शरणां, रटया करो शिव प्यारे,<br>
    एक बर भी ना बोली राणी, जिब सौ-सौ रूके मारे,<br>
    कलू नै नींद में गाफिल करदी, गेर दई सिल करकै ।।4।।<br><br>


</font>
</body>








</html>