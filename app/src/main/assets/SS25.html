<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<P>
<b> वार्ता:— अब सावित्री अपने पति सत्यवान के साथ बण में चलने की तैयारी करती है।</b><br><br>


 सुसर की सुणकै हंसती चाली, तन कर डामांडोल,<br>
 पति का दुख ह्रदय मैं पूरा, यो नहीं किसे नै तोल ।। टेक ।।<br><br>

 हंसै उजागर दुखी मन-मन मैं, चली पिया के साथ,<br>
 ह्रदय उपर रहै खटकती, वा नारद जी की बात,<br>
 जिसका गोरा-गोरा गात, पड़ै थी मदजोबन की झोल ।।1।।<br><br>

 फल-फूलां मैं लटपट दोनों, बीर-मर्द डौलै,<br>
 नारद जी के बोल नार के, हिरदे नै छोलै,<br>
 जड़ै मोर-पपैये कोयल बौलैं, मीठे-मीठे बोल ।।2।।<br><br>

 कितै नदी कितै पर्वत थे, कितै गहरा बण होग्या,<br>
 कुछ याद पहलड़ी कुछ ख्याल पति का, व्याकुल तन होग्या,<br>
 दो तरियां का मन होग्या, ये दो दुख-सुख अनमोल ।।3।।<br><br>

 तोड़-फोड़ कै डलिया भरली, कट्ठे फल करकै,<br>
 कहै लख्मीचंद लकड़ी काटूं, करडा दिल करकै,<br>
 फेर काल बली नै छल करकै, सिर आण बजाया ढोल ।।4।।<br><br>





</P>



</body>








</html>