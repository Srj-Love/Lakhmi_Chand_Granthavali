<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- अमानत के पैसे इन्कार करने पर पत्नी अपने पति को समझाती है।</b><br><br>
पिया जाणदे, बस राहण दे,<br>
खाणदे गरीब का धन, यो कीड़े पड़कै मरज्येगा ।।टेक।।<br><br>

सारी मालूम सै उस हर नै, सजा दिया करै वो इसे नर नै ,<br>
चाल पिया चालैगें अपने घर नै, उठकै, विष घूंटकै, लूटकै,<br>
गरीब का धन, यो के पार उतरज्यागा।।1।।<br><br>

चाल पिया क्यों लाव सै देरी, क्यों उनकै घालै रै घेरी ,<br>
इसनै तै आत्मा मेरी और तेरी, मौसकै, भर रोश कै, खोशकै,<br>
गरीब का धन, पेट के इसका भरज्यागा।।2।।<br><br>

उसा-ऐ काटै जिसा बोवैगा, सदा दुख के झगड़े झोवैगा,<br>
एक दिन मुहं पकड़ रोवैगा, हारकै, दुख डारकै, मारकै,<br>
गरीब का धन, किस की खातिर धरज्यागा  ।।3।<br><br>

लखमीचन्द क्यों करै फिकर सै, तनै ना किसे बात का डर सै,<br>
सब का रुखाला हर सै, दिल डाटकै, दिन काटकै, नाटकै,<br>
गरीब का धन, अपणा उंट-मटीला करज्यागा।।4।।<br><br>



</body>








</html>