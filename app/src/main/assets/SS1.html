<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">

<p>धर्मपुत्र कहैं नही दुखी कोये, जिसी दुखी त्रिया म्हारी,<br>
    इतनी सुणकै मारकण्डे नै, धर्म-कथा करदी जारी  ।।टेक ।।<br><br>

    एक अश्वपति महाराज तेजस्वी, सूर्य के समान हुये,<br>
    यज्ञ करता तप करता, युद्व करता बलवान हुये,<br>
    गऊ-ब्राह्मण-साधू का प्यारा, गुरू चरण में ध्यान हुये,<br>
    अतिथि सेवा पांच महायज्ञ, शास्त्रों के ज्ञान हुये,<br>
    जितने राजा थे पृथ्वी के, हरदम रहैं आज्ञाकारी ।।1।।<br><br>

    अस्त्र-शस्त्र का ज्ञाता था, कठिन लडाई लडै रन में,<br>
    विधि से रक्षा करै प्रजा की, आई सो करता मन में,<br>
    सब राजों में श्रेष्ठ भूप कै, कमी नहीं माया-धन में,<br>
    नहीं सन्तान हुई भूप कै, फिकर करया करता तन में,<br>
    संहस्त्र मन्त्रों का जाप करया, उन्हे कठिन व्रत करकै भारी ।।2।।<br><br>

    इन्द्री जीत ब्रहमचारी बण, नियत आहार किया करता,<br>
    अग्नि में आहुति मन्त्रों से, संहस्त्र बार किया करता,<br>
    दिन के छठ भाग म्य भोजन, करकै प्यार किया करता,<br>
    18 वर्ष तक यज्ञ हवन तप, मन को मार किया करता,<br>
    प्रसन्न हुई जब दर्शन दे कै, बोली सावित्री प्यारी ।।3।।<br><br>

    अग्नि में से प्रकट हो कै, फिर सावित्री फरमाई,<br>
    दर्शन दे दिये प्रसन्न हो कै, सन्मुख तेरे खडी पाई,<br>
    लख्मीचंद नै पतिभ्रता की, स्तुति हित से गाई,<br>
    एक कभी दो चार कभी, हर बार सति होती आई,<br>
    वाहे सति जो करै पति की, रात-दिनां ताबेदारी ।।4।।<br>



</p>



</body>








</html>