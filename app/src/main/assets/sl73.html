<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- अब राजा जोधनाथ बीना को जंगल के अन्दर लकड़हारे के बारे में बताते हैं कि उसको डाकूओं ने पकड़ लिया है। अब आगे राजा बीना को क्या समझाते हैं।</b><br><br>

गंगा जी के खोले के मै, मुर्दे दिखैं हाऊ,<br>
गैर मिलै कोए जात बिगाडै, या दुनियां लुट्टू-खाऊ ।।टेक।।<br><br>

तेरे पति का बेरा कोन्यां, वो जिया सै-अक मरया सै,<br>
बेहोशी मै चला गया, वो उल्टा नहीं फिरया सै,<br>
के बेरा हो माणस का, यो रीता सै के भरया सै,<br>
मै जां सूं सम्भाल लिए, तेरा सब सामान धरया सै,<br>
ना तै आड़ै चोर-उच्च,के, फिरै भतेरे जूती-लते ठाऊँ।।1।।<br><br>

तेरे पति के मरण-जीण का, कुछ ना पाटया बेरा,<br>
मैं प्रदेशी तू प्रदेशण, आडै कौण सनीपी तेरा,<br>
तेरा पति तेरे पास नहीं, तनै दीखै घोर अन्धेरा,<br>
जंगल के मैं भौं कोए लुटै, सुन्नाै तक के डेरा,<br>
पतिभर्ता का धर्म संगाती, और ना कोए चाचा-ताऊ।।2।।<br><br>

पतिभ्रता औरत की जड़ मै, बता के काम मेरा सै,<br>
मेरे लेखै गऊ गंगा जी, बहू-बेटी धाम मेरा सै,<br>
धर्म समझ कै सेवा करते, रक्षक राम मेरा सै,<br>
सब प्रजा की रक्षा करते, छत्री नाम मेरा,<br>
ना तै पाड़-2  कैं आवैं खाण नै, झुण्ड-बोझड़े झाऊ।।3।।<br><br>

लखमीचन्द सतगुरु के आगै, क्यूं घणी हंघाई करता,<br>
मात-पिता सुत बुआ-बाहण, बहू भाई–भाई करता,<br>
इस कुणबे के मोह म्य फंसकै, नर घणी कमाई करता,<br>
पर मरती बरियां ऐसे बन्दे की, एक धर्म सहाई करता,<br>
कुछ दिन पाछै चाले जांगे, ये धन के लोग बंटाऊ।।4।।<br><br>





</body>








</html>