<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता :- राणा क्या कहता है। :-</b><br><br>

    मेरा तेरे में हित सै गोरी, तेरा विघ्न में चित सै गोरी,<br>
    पत्थर में पति कित सै गोरी तेरै भूल घनेरी सै  ।।टेक।<br><br>

    तेरे मात-पिता नै शिवासण करकै ब्याही,<br>
    पर उननै लखण कायदे नहीं सिखाई,<br>
    भाई कहण लगी ब्याहे वर नै, दुख दे री सै तारा नर नै,<br>
    पती कहण लगी पात्थर नै, किसी डूबा ढेरी  ।।1।<br><br>

    अरै तेरे दुख दर्द नै भूने, दिन तै रात लागते दूने,<br>
    अरै सूने कुर्सी मेज तेरे बिन, और क्याहें में ना हेज तेरे बिन,<br>
    चन्द्रमा के तेज तेरे बिन रात अन्धेरी   ।।2।<br><br>

    पति के संग में आनन्द सहणा, परी मान ले राणा का कहना,<br>
    बन्ध कै रहणा धर्म आड़ कै, रै गोरी! बिना पति कित लाड सै रै गोरी,<br>
    रांणा की ज्यान काड, रै गोरी!  मुठी में ले रही  ।।3।<br><br>

    लखमीचन्द कहै प्रेम जगाले मनै अपना सोच सगा ले,<br>
    लग्न लगाले ब्याहे वर पै, क्यों ढेरी करै ज्यान पत्थर पै,<br>
    मेरे कहे की मान, सिर पै नाचै मौत बछेरी सै ।।4।<br><br>


</font>
</body>








</html>