<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



  <b>  वार्ता:- चन्द्रगुप्त और धर्ममालकी के फेरे है तो चन्द्रगुप्त क्या विचार करता है।</b><br><br>

    बणियां की चुकड़ात मैं, बैठे बड़े-बड़ेरे,<br>
    साली सपटी देखण लागी, सासू-सुसरा मेरे ।। टेक ।।<br><br>

    मारया मरग्या घूर का, मैं ना भुखा हूर का,<br>
    लोग बटेऊ दूर का, हूऐ सिंगल द्वीप म्य डेरे।।1।।<br><br>

    मैं बस होग्या कर्म रेख कै, बेमाता के लिखे लेख कै,<br>
    रूप बनड़े का देख कै, सब होगे दूर अंधेरे।।2।।<br><br>

    चमके लागें चेहरां पै, किसे मोती दमकैं सेहरां पै,<br>
    चन्द्रगुप्त के फेरां पै, होगे लाड भतेरे।।3।।<br><br>

    गुरु मानसिंह दुख मेटग्या रै, मैं पाया के म्हा लेटग्या रै,<br>
    उड़ै लखमीचन्द भी फेटग्या रै, जित होवै थे फेरे।।4।।<br><br>





</font>
</body>








</html>