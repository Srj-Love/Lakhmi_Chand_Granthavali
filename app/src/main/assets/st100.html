<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">



   <b> वार्ता:- अब धर्ममालकी अपने पति का आरता करती है और दोनों की आपस में कैसे बातचीत होती है।</b><br><br>

    आरता करा ले पिया उरै नै आ,<br>
    तेरी धर्ममालकी हूर खड़ी उरै नै लखा ।। टेक ।।<br><br>

 <b>चन्द्रगुप्त:-<br></b>
    कहूं धर्म तै टोटे, ना साहूकारी मै छोड़ी,<br>
    मै जाणूं सूं हूर, जिस बिमारी मै छोड़ी,<br>
    मै बारा साल गहणै था, लाचारी मै छोडी,<br>
    किसके घर मै बिठाऊ, डर भारी मै छोड़ी,<br>
    ना तै कौण छोडदे इस तरियां, तू सोचकै बता ।।1।।<br><br>

  <b>धर्ममालकी:-<br></b>
    प्रेम की थी डोरी, अपणे हाथ ना राखी,<br>
    जिसे प्रेम तै ब्याही थी, वा बात ना राखी,<br>
    मर्दपणा भी के तेरा, तनै जात ना राखी,<br>
    आखिर नै तेरी ब्याही थी, तैनै साथ ना राखी<br>
    टापू के मै छोड़ दई तै, देखी ना जगा ।।2।।<br>

   <b>चन्द्रगुप्त:-<br></b>
    दो चीजां का लोभ करया, न्यूं ब्याही हूर मनै,<br>
    फेर जती-सती के धर्म की, दीखी तबाही हूर मनै,<br>
    आगै अपणा घर ना था, न्यूं ना जगाई हूर मनै,<br>
    फिर अपणै तन कै लगती, दीखी स्याही हूर मनै,<br>
    मनै दुख आगै दीखै था, मेरै लागी ना भका ।।3।।<br><br>

    <b>धर्ममालकी:-<br></b>
    मनै टापू के म्हां रहकै, सबर का मुक्का मार लिया,<br>
    फिर दिल्ली आकै जमना जी पै, धूणा डार लिया,<br>
    फिर पिता जी पहूंच गये, देख बख्त विचार लिया,<br>
    तेरे छूटावण की विधि का मनै, ढंग इकरार लिया,<br>
    मनै सोने की देई कांगणी, कहां जा पुत्र नै छूटा ।।4।।<br><br>

     <b>चन्द्रगुप्त:-<br></b>
    आरता करा लिया गोरी, धन बोलते नै थाम,<br>
    दुनियां के मै अपणा, जणां दिया तनै नाम,<br>
    मै माफी मांगू तेरे तै, सै मेरा खोट तमाम,<br>
    पाछली बातां नै भूलज्या, कर आगे का इन्तजाम,<br>
    लख्मीचंद कहै खतावार रहया, शीश नै झुका ।।5।।<br><br>



</font>
</body>








</html>