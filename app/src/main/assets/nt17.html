<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- अब फूलसिंह क्या कहता है ।</b><br><br>



    पता नहीं था नौंटकी हर कौण निमाणी हों सैं,<br>
    ताने दे कै खीज कढ़ावैं बहू हंघाणी हों सैं  ।।टेक।<br><br>
    मर्द कुचलने कम अक्कल के बोल झेलने हो सैं,<br>
    चोर जार ठग बदमाशां तै हाथ मेलणे हों सैं,<br>
    छोटा देवर बड़ी भाभी हंस खेलणे हों सैं,<br>
    कलिहारी तेरे दुख के पापड़ रोज बेलणे हों सैं,<br>
    जो लाड करै छोटे देवर का वा भाभी स्याणी हो सैं ।।1।<br><br>
    दोपाहारै दिन सूती उठैं ना साजन तै बौलैं,<br>
    बोलै तै ढाल चेतवे पिल्ले की मुश्किल आंख्यां नैं खोलै,<br>
    आए गए की शर्म करै ना रहै ना परदै ओलै,<br>
    सुसरा जेठ खड़े रहैं जड़ में घूंघट खोलें डोलैं,<br>
    साजन तै लड़ पड़ै रूसज्यांम रोज मनाणी हों सैं ।।2।<br><br>
    गए घंरा की बहू और बेटी गैरां के घर जाणा,<br>
    रांड नपूती कहैं बेटी नैं बेटे नैं मरजाणा,<br>
    लड़ै झगडै करैं चुगली चोरी कायदे तै गिर जाणा,<br>
    बालम नैं कहै ऊत ढेड़ ना किसे तै शरमाणा,<br>
    जो जेठ देवर तै करै लड़ाई वा कुणबा खाणी हों सैं ।।3।<br><br>

    भले घरां की बहू और बेटी शर्म आबरो राखैं,<br>
    मात-पिता और सास सुसर की धजा शिखर में टाकैं,<br>
    आए गए की शर्म करैं कदे बुरा वचन ना भाखैं,<br>
    अमृत भरया रहै जिब्भां में जी चाहवैं जब चाखैं,<br>
    कहै लखमीचन्द अतिथि की सेवा टुकड़ा-ए-पाणी हों सैं ।।4।<br><br>



</font>
</body>








</html>