<html>

<head>
    <meta charset="utf-8"/>

    <style>#D{text-decoration:none;
    color:White;
    position:fixed;
    bottom:0px;}</style>




</head>


<body bgcolor="#EBFFFF">


<b>वार्ता :  राणी नूणादे पूर्णमल को क्या कहती है।</b><br><br>

जिसकी कूख से जन्म लिया, तू उसनै कहिऐ माता,<br>
जुल्मी जोबन कामदेव, मेरे ना काबू मैं आता ।। टेक ।।<br><br>

नरक बीच मैं दरजा होगा, मेरी बात मोड़ी का,<br>
मेरी उमर सै 18 साल की, तू सै मेरी जोड़ी का,<br>
पूर्णमल तू झटका ले ले, इस जिन्दगी थोड़ी का,<br>
कसी कसाई खडी ठाण पै, हो चढणिंया घोड़ी का,<br>
दया करकै दिये तप्त बुझा, तू क्यूं ना पाणी प्याता ।।1।।<br><br>

एक पहर की नूणादे, न्यूं कद की सिर पटकै सै,<br>
छाती जलगी मेरी न्यूऐ, तू दूर खड़या मटकै सै,<br>
तेरी श्यान नै देख-देख कै, मेरा जी भटकै सै,<br>
रूत पै मेवा पाक रही, या नीचे नै लटकै सै,<br>
सेब-सन्तरे अंगूर-दाख, क्यू ना सूआ बणकै खाता ।।2।।<br><br>

मेरा इस तरियां रहा रूप चमक, बिजली चमकै घन मैं,<br>
मीठे-मीठे बोल इसे जाणूं, कोयल कूकै बन मैं,<br>
तेरी चन्दा केसी श्यान देख, मेरै उठै लोर बदन मैं,<br>
बूढे तै थी भली कंवारी, दुख होया जवानीपन मैं,<br>
मैं पल्ला पसारू तूं भीख घालदे, मैं भिक्षुक तू दाता ।।3।।<br><br>

बिशवे तीन मर्द मैं हों सैं, सतरा बीसवे नारी,<br>
बीर-मर्द की जोट मिलै, न्यू कहैं ऋषि ब्रह्मचारी,<br>
तोशक-तकिए लाग रहे, और बिछरे पिलंग निवारी,<br>
कहै मानसिंह ख्याल करै नै, तेरी क्यूँ गई अक्कल मारी,<br>
नीर गेर कै तप्त बुझादे, न्यूं लखमीचन्द कथा गाता ।।4।।<br><br>


</body>








</html>