<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>कृष्ण जी अवतार धार कै गऊ चराया करते,<br>
    गऊ के दूध नै अमृत करकै पिया खाया करते ।।टेक।<br><br></b>


    राजा बसु नै धर्म के कारण ले ली राम सुमरनी,<br>
    इन्द्र नै वरदान दिया जगह स्वर्ग केसी बरनी,<br>
    गऊ सेवा झोटे जोड़ कै बता दी खेती करनी,<br>
    मौके पै बारिस होज्या़ तै धन दान दे धरणी,<br>
    गऊ सेवा कर निषध देश मैं दुधां न्हाया करते  ।।1।<br><br>

    एक राजा दलीप धर्म के कारण फल सुकर्म का बोग्या,<br>
    गऊ के बदले शरीर सौंप दिया मुक्ति मार्ग टोहग्या,<br>
    गऊओं की सेवा की पांडुओं नै किया सुख भोग्या,<br>
    कुछ सै सत्संग ऋषि मुनियों का कुछ कृष्ण भी संग होग्या,<br>
    सूर्यदेव से मिली टोकणी ऋषि खीर बणाया करते  ।।2।<br><br>

    कामधेनु समुद्र से निकली न्यूं वेद पुराण कहैं थे,<br>
    सुरभी गऊ देवत्या धोरै अमृत खान कहैं थे,<br>
    गऊ सेवा से ऋषि मुनियों का सिद्ध ध्यान कहैं थे,<br>
    एक गऊ नन्दनी वशिष्ठ के धोरै सब से महान कहैं थे,<br>
    चाहे तीन लोक भोजन के छिकलो ऋषि जमाया करते  ।।3।<br><br>

    पहले सूद्र सेवा करैं थे, बनिया खेती क्यारी,<br>
    क्षत्री सबकी रक्षा करैं थे ब्राह्मण वेदाचारी,<br>
    धर्म सनातन भूल गए फिरै दुनियां मारी-मारी<br>
    लखमीचन्द कहै घणे फंड चालगे अक्कल न्यारी-न्यारी<br>
    पहले तीन वर्ण से गऊ ब्राह्मण सिद्ध पूजे जाया करते  ।।4।<br><br>
</font>
</body>








</html>