<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता :- राजा नल और दमयन्ती की बड़ी धूमधाम से शादी हूई, यम ,वरूण, अग्नि तथा इन्द्र सभी देवताओं ने खुश होकर राजा नल को 8 वरदान दिये और चारों देवता स्वर्ग की तरफ चले पड़े। तब देवताओं ने रस्ते मे मिले कलयुग को क्या समझाया।</b><br><br>

    रूपवान-गुणवान तेजस्वी, नल बलवान जती सै,<br>
    भीम की बेटी दमयन्ती, राजा नल के लायक सती सै ।। टेक ।।<br><br>

    वेद-शास्त्र उपनिषेदों का, सच्चा ज्ञान पढै सै,<br>
    सब शास्त्रों का निर्णय करना, न्यूं गुणवान पढै सै,<br>
    अतिथि पूजा साधू सेवा करकै, यज्ञ दान पढै सै,<br>
    यु़द्ध करता महारथी तेजस्वी, न्यू बलवान पढै सै,<br>
    वेद तृप्त हो धर्म यज्ञ से, ज्ञान की परमगति सै ।।1।।<br><br>

    अहिंसक दृढवर्ती राजा, धर्म से नहीं टरैगा,<br>
    तप-भजन यज्ञ-हवन व्रत से, हरगिज नही फिरैगा,<br>
    धर्म मै विघन डालने वाला, कर्म का दंड भरैगा,<br>
    जो इसे पुरूष तै बैर करैगा, वो अपने आप मरैगा,<br>
    इसे पुरूष तै बैर करैगा, उसकी-ऐ मूढमती सै ।।2।।<br><br>

    राजा भीम सैन नै, समय जाणकै विवाह करया सै,<br>
    नल दमयन्ती को ठीक समझ, आन्नद से हरा-भरया सै,<br>
    आदि अन्त वेदान्त शास्त्र, नल में लिखया धरया सैं,<br>
    हंस उपदेशक म्हारे कहने से, नल को पति वरया सै,<br>
    म्हारे रूबरू दमयन्ती नै, नल को वरया पती सै ।।3।।<br><br>

    कलयुग बोल्या द्वापर सेती, तू मेरी करो ना सहाई,<br>
    इसे नै कष्ट देण की सोचैै, पडैगा नरक मै भाई,<br>
    कहै लख्मीचन्द चले देवता, लई स्वर्ग की राही,<br>
    मै पासे बणकै राज जितादूं, हो दुखी भीम की जाई,<br>
    राज-काज से भ्रष्ट करूगां, या मेरी सलाह कती सै ।।4।।<br><br>



</font>
</body>








</html>