<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:- विश्वामित्र ने कालियां भंगी को शिकायत लगाई, जब मटका फूटने पर कालिया रड़के से पीटता है तो हरिशचन्द्र कालिये को क्या कहता है।</b><br><br>


कालिये मतन्या रड़का मार, मेरा दम लिकड़ण का डर सै,<br>
बख्श! तेरे पां चुचकारूंगा ।। टेक ।।<br><br>

मत दे दुख घणे खे राखे, ये चित भक्ति में भे राखे,<br>
मनै तेरै ले राखे सै भार, तेरा कर्ज मेरै सिर सै,<br>
इसनै मर पड़कै तारुंगा ।।1।।<br><br>

सोच मै काले तेरा मटका-ऐ फूटा, सोच नै मेरा तै कालजा चूट्या,<br>
सोच कर झूठा सकल विचार, सोचण-समझणियां की मर सै,<br>
सोचली ना हिम्मत हारूंगा ।।2।।<br><br>

कर्म तै नेकी कर्म तै बदी, कर्म तै हाथी-घोड़ा गद्दी,<br>
कर्म तै मै नदी का पणिहार, कर्म तै यो भंगी का घर सै,<br>
कर्म कर जन्म सुधारूंगा ।।3।।<br><br>

लख्मीचन्द कर्म की छींट, जिन्दगी रोटी पर का टींट,<br>
चाहे मार-पीट सर तार, मेरा रखवाला हर सै,<br>
काटले ना नाड़ उभारूंगा ।।4।।<br><br>





</body>








</html>