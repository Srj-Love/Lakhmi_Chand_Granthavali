<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">
<p><b>वार्ता :—  दूम्मतसैन की बात सुनकर राजा ने कहा कि आप मेरी बात सत्य मानों और अब राजा अश्वपति क्या कहता है।</b><br><br>

    दूम्मतसैन सूण बात मेरी, या झूठ ना एक रति सै,<br>
    जो शरण पड़े की आश तोड़दे, उसकी मूढ मति सै ।। टेक ।।<br><br>

    अश्वपति खुद अपणे दिल का, आप भ्रम फोड़ै सै,<br>
    मैं आशा करकै आया शरण म्य, क्यूं मुखड़ा मोड़ै सै,<br>
    सोच समझ कै बात करै नै, क्यूं लगी आश तोड़ै सै,<br>
    इस ढाल का मेल मुल्हाजा, यो परमेश्वर जोड़ै सै,<br>
    हम बाप और बेटी जाणै सैं, जो दुख-सुख आली गति सै ।।1।।<br><br>

    पिता-पुत्री का एक संकल्प, शादी बिना सरै ना,<br>
    साहूकार कंगाल की चिन्ता, सौ-सौ कोस करै ना,<br>
    धनमाया गहणे-वस्त्र का, बिल्कुल फ़िक्र करै ना,<br>
    सब सामग्री साथ मेरै, तूं इतणा भूप डरै ना,<br>
    सावित्री वर जोग तेरा बेटा, सत्यवान पति सै ।।2।।<br><br>

    या बुद्धि म्य कमजोर नहीं सै, बैल तरियां बहै लेगी,<br>
    नहीं डरै तकलीफ पडै तै, राम-राम कहै लेगी,<br>
    परवा मतन्या करै बात की, आप कष्ट सहै लेगी,<br>
    रंग महलां की नहीं जरूरत, बणखंड मैं रहै लेगी,<br>
    क्यूंके रूपवान-गुणवान सत्यवान, लडका बलवान जति सै ।।3।।<br><br>

    करकै दया उरे नै लागण दे, प्रेम रूप के झोले,<br>
    भेद नहीं सै मेरी काया मैं, चाहे रूम-रूम नै टोहले,<br>
    लख्मीचंद  सब पाप छोड कै, सीधै रस्तै होले,<br>
    फेर राज की करते बडाई, सब ब्राह्मण न्यूं बोले,<br>
    अश्वपति सत्य कहैं भूप, ना तिलभर फर्क कती सै ।।4।।<br><br>

</p>





</body>








</html>