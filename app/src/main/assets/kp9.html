<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता :-  सुदेशना ने कीचक को बहुत समझाया परन्तु वह नहीं
    मानता वह द्रोपदी के पास गया और क्या कहझता है ।</b><br><br>


    देख तेरा दुख दासी पण का मेरे जी नै मुश्किल होरी,<br>
    मत दुख पावै राणी बण कै चाल मेरे संग गौरी  । टेक ।।<br><br>


    बेमाता नै रूप दे दिया बड़े-बड़े जंग झोकै,<br>
    कोए बेईमान बेहूदा बैठज्या माल पराया खो कै,<br>
    किसे भाग्यवान नै खेती पाली बीज धर्म का बो कै,<br>
    कोए बेईमान काट ले खेती घरां गेर ले ढो कै,<br>
    परमेश्वर के तलै बसै और परमेश्वर कीये चोरी  ।।1।<br><br>


    परमेश्वर नै रूप दे दिया न्यूंए ना गवाणां चाहिए,<br>
    बोझ उठै तै ठावै आप तै ना और पै ठवाणा चाहिए,<br>
    दूसरे के मन की बात समझ कै  बोल सुहाणां चाहिए,<br>
    सच्ची करै कमाई जगत में खाणा कमाणां चाहिए,<br>
    ना तै चोरी का डंड पड़ै भुगतणां देख अगत की मोरी ।।2।<br><br>

    सर्प नै पकड़ लई चकचून्दर पेट भरण के रूख से,<br>
    वो पंजे गाड गई आंख्यां में दोनूवां कै एकसा-ए दुख सै,<br>
    खाले तै लागै कोढ, छोड़ दूं तै मर्द पणे में टुक सै,<br>
    जल का शरणां लिया सर्प नैं वा पैर हटागी सुख सै,<br>
    मैं दोनूवां के सुख की खातिर कररया लला लोरी  ।।3।<br><br>

    मेरी तबियत चकचून्दर  बण कै नागिन तेरै हिथागी,<br>
    तू प्रेम के जल का सत्संग करले ना ज्यान मुफ्त मैं जागी,<br>
    प्रेम के जल नै पति समझले जगह बचण की पागी,<br>
    प्रेम की प्रीति पार करैगी हम तुम बीर मर्द बणै सागी,<br>
    कहै लखमीचन्द बरत खुशी तै घरां तील रेशमी कोरी  ।।4।<br><br>






</font>
</body>








</html>