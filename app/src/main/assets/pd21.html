<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- रणबीर सैन ने कहा इस चक्कर से बच गया तो बज्जर
    का हो जाऊंगा ।</b><br><br>


    इबकै बचग्या तै बज्जर केसा, बण ज्यांगा पक कर मैं ,<br>
    फंसे भूल मैं आण घिरे, कित हुरां के चक्कर मैं ।।टेक।<br><br>

    मोर पपईया कोयल कैसी मीठी बाणी बोलै,<br>
    चमक का चक्कू मार दूर तै, मेरे जिगर नै छोलै,<br>
    एक आधी ब मन मोहण नै हंस कै घूंघट खोलै,<br>
    आश्क नर मारण की खातर हूर लरजती डोलैं,<br>
    समझणियां बच गए चोट तै , मैं आग्या टक्कर मैं ।।1।<br><br>


    निंघा कटारी गल काटण की पड़गी नजर हालती,<br>
    दम घुटग्या हुया बोल बन्द मेरी नाड़ी मन्द चालती,<br>
    हंस मुसकान करै खुश हो कै करकै कत्ल डालती,<br>
    ना लिकडै स्याणे की काढ़ी ऐसी घाल घालती,<br>
    तन लागी नै सब जाणैं ना करता मक्कर मै ।।2।<br><br>

    लाम्बी गर्दन आंख कटीली मुखड़े की छबी प्यारी,<br>
    चाल चलै जैसे हंस ताल के पल में लेत उडारी,<br>
    इत्र की खुश्बू छूट रही जैसे रूत पै केसर क्यारी,<br>
    कितै बेमाता नै घड़ी बैठकै चीत्ता लंकी नारी,<br>
    उजले दांत बोलै मीठी जाणूं घी घलग्या शक्कर मैं ।।3।<br><br>
    लखमीचन्द शोभा वरणे तै कवियां के मन भरज्यां,<br>
    बेहूदे नर ज्ञान की तजकै सौ-सौ कोस डिगरज्याय,<br>
    जो इन बातां नै ज्ञान मैं लाले उनके कारज सरज्याज,<br>
    इस माया की तारीफ करें तै मूर्ख जी तै मरज्या ,<br>
    इस माया के गुण दूर करण की गम योगी फक्कर मैं  ।।4।
    <br>


</font>
</body>








</html>