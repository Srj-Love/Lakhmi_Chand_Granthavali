<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">



<b>वार्ता:- आगे राणी क्या कहती है।</b><br><br>


के मेरा बेटा मरण जोग था, उमर चौथाई ना आधी,<br>
दुखयारी के पुत मरे की, किसे कै गमी ना श्यादी ।। टेक ।।<br><br>

कुछ दिन भी ना हुए मनै, घर ब्राह्मण कै ठहरी नै,<br>
बेटा डस लिया मेरा विषियर नै, जुल्म करे बैरी नै,<br>
लड़तै-ऐ फटका भी ना खाया, डस्या इसे जहरी नै,<br>
मै दुखियां के खेण लायक थी, इसी चोट गहरी नै,<br>
सारी कांशी सुख तै बसती, मैं टूक टेर सतादी ।।1।।<br><br>

इस सोधी मै बुरी करी ना, कुणसी करणी दहगी,<br>
कुण खींचकै काढण लाग्या, ज्यान फन्द मै फहगी,<br>
रोती जा संगवाती जा, मेरी बुर्ज किले की ढहगी,<br>
हम घर तै आए तीन प्राणी, मै एक उतणी रहगी,<br>
आज अवधपूरी तै सूर्यवंशी की, तनैं बिल्कुल कुढी ठादी ।।2।।<br><br>



नियम धर्म पुन्न-दान की खात्तर, कदे ना हाथ सिकोड़ा,<br>
गऊ ब्राह्मण साधू की सेवा तैं, कदे ना मुखड़ा मोड़ा,<br>
लाकड़ी और आरणे-गोस्से, तिनका-तिनका जोड़ा,<br>
इसे बख्त पै मरया पूत, तनै कफन का भी तोड़ा,<br>
तूं तै स्वर्ग सिधार चल्या, तनै छोड बिलकती मां दी ।।3।।<br><br>

छल्हा बलै था आग दियाई, दस पंदरा ढंग भरकै,<br>
शमसाणां मै चिता बणादीं, इन्धन कठ्ठा करकै,<br>
उपर-नीचै लाकड़ी-गोस्से, लाश बिचालै धरकै,<br>
लख्मीचन्द राणी न्यूं बोली, यो दर्द मिटैगा मरकै,<br>
करकै सबर बैठगी जड़ मै, आग चिता मै ला दी ।।4।।<br><br>




</body>








</html>