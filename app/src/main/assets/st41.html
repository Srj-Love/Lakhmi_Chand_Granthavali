<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- बारोठी के बाद धर्ममालकी अपनी सखियों के साथ बैठ जाती है। सभी आपस में प्रेम भरी बाते करती है और धर्ममालकी को क्या क्या कहती है।</b><br><br>

    तनै जोड़ी बर पाया, हे! तेरी तेज रति,<br>
    थारी जोट मिली एकसार, किसी हद होरी भोले बनड़े पै ।। टेक ।।<br><br>

    ओढणां तै हो दखणी चीरां का, बरतणां तै हो पन्नै-हीरा का,<br>
    उन बीरां का भाग सवाया, हे! जिनके इसे हो पति,<br>
    सब भली करै करतार, किसी हद होरी भोले बनड़े पै।।1।।<br><br>

    मालक सबके कारज सारै, एक-एक इसा म्हारे ना का भी तारै,<br>
    यू म्हारै शिवजी ब्याहण आया, हे! तू पार्वती,<br>
    रहा नाद बजा ललकार, किसी हद होरी भोले बनड़े पै।।2।।<br><br>

    मिली बने-बनी की जोड़, किसा सिर शोभा दे रहा मोड़,<br>
    जब यो म्हारी ओड़ लखाया, हे! करी भंग मती,<br>
    हम दई ज्यान तै मार, किसी हद होरी भोले बनड़े पै।।3।।<br><br>

    गुरू मानसिंह भोगै ऐश-आनन्द नै, काट दो दुख-विपता के फन्द नै,<br>
    यो छन्द लख्मीचन्द नै गाया, हे! ना सै झूठ रती,<br>
    कथ की कली धरी सै चार, किसी हद होरी भोले बनड़े पै।।4।।<br><br>








</font>
</body>








</html>