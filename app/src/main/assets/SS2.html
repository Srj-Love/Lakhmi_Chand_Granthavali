<html>

<head>
 <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<p><b>वार्ता :— अश्वपति महाराज बडे धर्मात्मा पुरूष थे । वह यज्ञ-हवन तप-भजन व्रत में बहुत विश्वास रखते थे, परन्तु सन्तान नहीं थी । एक दिन यज्ञ में से सावित्री देवी प्रगट होती है और अश्वपति महाराज से क्या कहने लगी :—</b><br><br>

   ले छत्री वरदान लिये, जो ब्रह्मा नै बरणां सै,<br>
   धर्म विषय मैं इब कोये, प्रमाद नहीं करणां सै  ।।टेक।।<br><br>

   <b>अश्वपति :—<br></b>
   धर्म विषय को सत्य जाणकै, मनै ईश्वर टेरा सै,<br>
   मिलै मुझे सन्तान बिना, न्यूऐ घर सुन्ना डेरा सै,<br>
   पुत्र बिना गृहस्थी का, निशदिन फिका चेहरा सै,<br>
   हों बहुत से पुत्र तप भजन का, यो कारण मेरा सै,<br>
   ऋषि कहैं पुत्र बिना, नर अधोगति मरणां सै ।।1।।<br><br>

      <b>सावित्री :—<br></b>
   तेरे मन की बात सोचकै, मैं ब्रह्मा तै बतलाई,<br>
   यज्ञ हवन तप व्रत से खुश हो, कन्या तुरन्त रचाई,<br>
   इस तैं आगै और सवाल भूलकै, करै मत भाई,<br>
   होणां सै जो इसतै होज्या, इसमें तेरी भलाई,<br>
   ब्रह्मा नै वरदान दिया मनै, ल्हको कै कित धरणा सै ।।2।।<br><br>

   वो देवी अन्तरध्यान हुई, और राजा अपणे घर आग्या,<br>
   आन्नद से राजा सकल प्रजा का, पालन करण लाग्या,<br>
   कुछ दिन पाछै पटराणी कै, गर्भ रहा मन भाग्या,<br>
   जैसे शुक्ल पक्ष का चांद गगन मैं, दिन-दिन दूणां छाग्या,<br>
   गर्भ की पूरी समय हुई फेर, झूठा के जरणां सै ।।3।।<br><br>

   उस कन्या के नामकरण नै, पण्डितों को बुलाया,<br>
   सावित्री की दई कन्या, सावित्री-ऐ नाम धराया,<br>
   लक्ष्मी कैसी देव कन्या कै, पडै रूप की छाया,<br>
   तेज देख किसी राजकवंर नै, ब्याह नहीं करणा चाहया,<br>
   कहै लख्मीचंद सब धर्म जाणते, एक ईश्वर का शरणां सै  ।।4।।<br><br>


</p>

</body>








</html>