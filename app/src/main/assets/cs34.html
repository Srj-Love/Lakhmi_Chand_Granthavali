<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


    <b>वार्ता:- अब सोमवती और चापसिहं की क्या वर्तालाप होती है।</b><br><br>


    ताने मतना मारै, गोरी थारी मरज्यागी ।।टेक।<br><br>

    <b>सोमवती:-<br></b>
    मैं ना नेम धर्म तै घटी, बता तनै किसतै मालूम पटी,<br>
    तेरी नाव डटी सै किनारै, खेवैगा तै तरज्यागी ।।1।।<br><br>

    <b>चापसिंह:-<br></b>
    जै पतिवर्ता प्रण नै त्यागै, जती मर्द कित डूबण भागै,<br>
    जीवती रही तै सारै, मेरी रेह-रेह माटी करज्यागी ।।2।।<br><br>

    <b>सोमवती:-<br></b>
    साजन या बात बणी कुछ न्यूं ना, खाती झूठी भाई की सूं ना,<br>
    क्यूं ना समय विचारै, ना तेरी सारै बात बिखरज्यागी ।।3।।<br><br>

    <b>चापसिंह:-<br></b>
    देखणा चाहता ना एक घड़ी, तू काली नागण बणकै लड़ी,<br>
    खड़ी चीर नै उभारै, मेरै के रोए तै जरज्यागी ।।4।।<br><br>

    <b>सोमवती:-<br></b>
    म्हारा तेरा बीर-मर्द का नेग, भरया कपड़्या तैं ठाढा बैग,<br>
    क्यूं तेग नै समारै, मेरी आप्पै गर्दन चिरज्यागी ।।5।।<br><br>

    <b>चापसिंह:-<br></b>
    आज मेरा दुख भरया शरीर, सांप लिकड़ग्या पीटूं लकीर,<br>
    बीर जो आबरो नै तारै, इज्जत पै माटी फिरज्यागी ।।6।।<br><br>

    <b>सोमवती:-<br></b>
    लख्मीचन्द बोल की सजा, जाणग्यी मै सिर पै छागी कजा,<br>
    तेरी धजा सै चुबारै, गेरैगा तै तलै गिरज्यागी ।।7।।<br><br>


</font>
</body>








</html>