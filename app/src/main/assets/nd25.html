<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता:- जब दमयन्ती को जूवे के खेल के बारे में पता चला तो वह एक दम नल के पास गई और क्या कहने लगी।</b><br><br>

    मेरे साजन नै खेलण का चा सै, दूणी लगी जूऐ की डा सै,<br>
    पुष्कर कै धन चाल्या जा सै, या के मर्जी भगवान की ।। टेक ।।<br><br>

    आच्छी लगी जूवे मै प्रीत, हौंण लगी पुष्कर की जीत,<br>
    पति की नीत जूवे मैं बढ़ती, समय पुष्कर की आवै चढती,<br>
    दुख की सेल बदन मै गढती, खैर रहै ना ज्यान की ।।1।।<br><br><br>

    पति मानै ना जै बात कहूं तै, दुख तन पै साथ सहूं तै,<br>
    चुपकी रहूं तै सबर नही सै, जूवे तै दुख जबर नही सै,<br>
    मेरे पति नै खबर नही सै, अपणी और जहान की ।।2।।<br><br><br>

    जाणै के लिखी भाग मुऐ मै, सब धन पड़ण लगया कुऐ मै,<br>
    जूवे मै तै घर-जर लुटज्या, दुनियां मै तै साझां उठज्या,<br>
    जुवे की तृष्णा मै छूटज्या, मेर-तेर सन्तान की ।।3।।<br><br><br>

    लख्मीचन्द कर ख्याल भजन का, जब किते खेद मिटै तेरे तन का,<br>
    पुष्कर धन का सांझी हो सै, उसके हक मै बाजी हो सै,<br>
    हंसै खेलै घणा राजी हो सै, पति ना सोचै ज्ञान की ।।4।।<br><br><br>



</font>
</body>








</html>