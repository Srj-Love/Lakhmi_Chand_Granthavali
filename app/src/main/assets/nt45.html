<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    कहियो री उस नौटंकी गोरी नै राजा की छोरी नैं,<br>
    एक आशिक रोवै तेरी ज्यान नै ।।टेक।<br><br>
    या तै थी मेरे हाथां की कार, जड़ दिये हीरे रत्न। जवाहर,<br>
    पहरा कै नै हार अपने राजा की छोरी नै,<br>
    कह दिये खूब सजाले अपणी श्यान नै ।।1।<br><br>
    जाणूं कद मुरगाई ज्यों लरज डोलैगी, किस दिन साजन कह कै<br>
    बोलैगी, कद सी खोलैगी अपणी घन माया की बोरी नै,<br>
    कद पाटै खबर जिहान नैं ।।2।<br><br>

    दान पुन जाणूं कद आ ज्यांगे आड़ी, कह दिए वो हीणा तू ठाड़ी,<br>
    धंसरी गारा में गाड़ी, मुश्किल होरी सै धोरी नै,<br>
    जाणूं कद चालैंगे जीत मैदान नैं ।।3।<br><br>

    तनै दम दम पै याद करूंगा, आवैगी इतणै लाम्बेज सांस भरूंगा,<br>
    ना पी कै मरूंगा भरी जहर की कटोरी नैं,<br>
    मनैं होश नहीं सै गलतान नैं ।।4।<br><br>
    माया जाणूं किस-2 नै लूट ले हंसकै,<br>
    नागिनी बिल में बड़ज्या  डस कै,<br>
    लखमीचन्द पकड़ ले कस कै, मन कपटी की डोरी नै,<br>
    कदे तै आवैगी दया भगवान नैं ।।5।<br><br>


</font>
</body>








</html>