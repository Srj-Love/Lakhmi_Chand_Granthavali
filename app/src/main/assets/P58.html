<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">


<b>वार्ता:— अब पूर्णमल को जल्लादो के सुपुर्द कर दिया जाता है और दरबारों से बहार कर दिया।</b><br><br>

जल्लादों नै अपणे तेगे, म्यान से बाहर निकाले,<br>
नगरी मै करलाहट माचग्या, जब पूर्ण नै ले चाले ।। टेक ।।<br><br>

राणी इन्छरादे पूत की सुणकै, बदन नै खोवण लागी,<br>
सारी प्रजा चक-चक कर, चाक्की सी झोंवण लागी,<br>
सारी दुनियां अप-अपणें, कर्मां नै टोवण लागी,<br>
सुण पूर्णमल के कत्ल होण की, सब प्रजा रोवण लागी,<br>
इस नूणादे पापण नै, आज कोड बड़े घर घाले ।।1।।<br><br>

राणी इन्छरादे रोया करैगी, अपणे पूत की मारी,<br>
मेरे हुक्म से पूर्णमल के, करो कत्ल करण की त्यारी,<br>
जती बण्या फिरै ज्ञान लिया, इब करण लागग्या जारी,<br>
यो किसा कबूतर गैर जगह पै, लेता फिरै उडारी,<br>
सुणी पूर्णमल के कत्ल होण की, दुनियां के दिल हाले ।।2।।<br><br>

शंख पति नै हुक्म दिया, सब चीज बांटकै ल्याइओ,<br>
न्यारे-न्यारे भाग अहलदा, कती छांटकै ल्याइयो,<br>
पूर्ण्मल का बदन-चाम, सब मांस काटकै ल्याईयों,<br>
ये दो बर्तन ल्यो कान्यां तक, कती डाटकै ल्याइओ,<br>
थाली मैं दो आंख धरों, और भरो खून के प्याले ।।3।।<br><br>

डबल खुराक देण तै, नौकर हरगिज ना नरमाऐ,<br>
पड़या माल पूर्ण के पेट मैं, जिब कामदेव गरमाऐ,<br>
खुद बेटे का खोट देख कै, मात-पिता शरमाऐ,<br>
बारहा साल रहया भौरे मैं, ब्होत घणे भरमाऐ,<br>
कहै लखमीचन्द कित फरमाये, सन्तां नै दाल-मशाले ।।4।।<br><br>







</body>








</html>