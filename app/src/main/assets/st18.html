<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

   <b> वार्ता:- अब सेठ ताराचन्द मंशा सेठ से कहने लगे, भाई टोटे ने ज्यादा तंग कर दिया। इस लड़के को गहणै रखलो और मुझे 200 रू० दे दो। इतनी बात सुनकर मंशा सेठ कहता है, इस बारे मे तो अपनी सेठानी की राय लेता हूं। अब मंशा सेठ अपनी सेठानी के पास जाता है और एक बात के द्वारा क्या कहता है।</b><br><br>

    सुणै तै सुणाऊं तन्यै जिकर सेठाणी, उस ताराचन्द के हाल का रै ।। टेक ।।<br><br>

    कदे ताराचन्द सेठ था नामी, म्हारे कैसे सौ सौ करै थे गुलामी,<br>
    आज देख्या जाता ना स्याहमी, पड़ै आख्यां तै पाणी,<br>
    भेष कती कंगाल का रै ।।1।।<br><br>

    टोटे म्य कम इज्जत होती, धोरा धरज्यां नाती-गोती,<br>
    आज मिलै ना मोती, पड़ी काकर खाणी,<br>
    कदे था हंस सरोवर ताल का रै ।।2।।<br><br>

    सेठ टोटे के बीच मरै सै, एक लड़के नै लिऐ फिरै सै,<br>
    उसनै गिरवी धरै सै, उसकी उमर सै याणी,<br>
    वो लड़का कुल छ: साल का रै ।।3।।<br><br>

    सेठ की इज्जत मिली धूल म्हं, जाणूं कोए भौरा बुच्या फूल म्हं,<br>
    कहै लख्मीचन्द, भूल म्हं ना जाणी,<br>
    सिर पै बाजै सै नंगारा काल का रै ।।4।।<br><br>




</font>
</body>








</html>