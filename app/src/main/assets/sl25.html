<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- अब बीना अपने सारे परिवार को छोड़कर लकड़हारे के साथ चल दी। थोड़ी दूर जाने पर लकड़हारा बीना से, कहने लगा कि तू किसके साथ आ गई मेरे पास तो कुछ भी नहीं है। तू वापिस अपने घर चली जा। लकड़हारा बीना से क्या कहता है।</b><br><br>

गरीब आदमी निर्धन बन्दा, धन-पैसे बिन खाली,<br>
आगे जाणै के-के दुख होगा, तू किसकी गेल्यां चाली ।।टेक।।<br><br>

उस गोरी का के जीणां हो, जिसका बालम छोटा,<br>
पौणा पीहर सांसरा डयोढा, जब हो महर-मलोटा,<br>
न्यू तै मैं भी जाण गया, तनै भाग लिखा लिया खोटा,<br>
इसे मर्द तै मेल किसा, जित अन्न-वस्त्र का भी टोटा,<br>
मैं फिरू दलदरी तू बेमाता नै, घड़ी बैठ कै ठाली।।1।।<br><br>

जो जाण बूझ दुख दे बेटी नै, ओ बाबुल श्याणां कोन्यां,<br>
मै फेर कहूं सूं घर नै चली जा, कुछ धिंगताणां कोन्यां,<br>
नाम-गाम और जात मेरी का, मतलब जाणा कोन्यां,<br>
मैं बेवारिस फिरूं बणा मैं, ठोड़-ठिकाणा कोन्यां,<br>
मैं न्यू रोवूं तेरा बाप डूबग्या, तू कंगले के संग घाली।।2।।<br><br>

बेटी का फर्ज बाप के जिम्मै, लायक वर देखण का,<br>
उल्टी फिरज्या मौका सै, यू गुप्त जख्म सेकण का,<br>
राणी का के काम सेज तै, पैर तलै टेकण का,<br>
जाण बूझ के भाग फोड़ दिया, छाती के ढेकण का,<br>
तू बिन जाणे चा म्य भरकै, बनड़ी बणगी ब्याटहली।।3।।<br><br>

साची बात बख्त पै कहदे, इसमें के चोरी हो,<br>
चोरी कर ठोड़ ठिकाणै, एक लिकड़ण की मोरी हो,<br>
ब्याीह तै आच्छा जब लागै, धन माया की बोरी हो,<br>
घोड़ा-जोड़ा कड़ा-दुशाला, जब संग में गोरी हो,<br>
लखमीचन्द कहै ब्याह ना बणता, जब राखै दुखी कंगाली ।।4।।<br><br>




</body>








</html>