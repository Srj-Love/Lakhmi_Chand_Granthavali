<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">

    <b>वार्ता:- राणी सूती उठकै क्या देखती है।</b><br><br>
    सूती उठकै देखण लागी, हूर भीम की जाई,<br>
    कटी साड़ी देखी तो, पैड़ पति की पाई ।। टेक ।।<br><br>

    हार-नीर कै आंख फूटगी, या जाण नही पाटी,<br>
    हाथ जोड़कै न्यूं बूझूं पिया, कद-सी कहे नै नाटी,<br>
    किसी नाप-तोलकै साड़ी काटी, इसी चींज कड़े तै आई ।।1।।<br><br>

    मनै भी दे दिये खाण नै, जै डाहला मेवा का झुकरया हो तै,<br>
    भाइयां की सूं तेरी गैल मरूंगी, जै किते संकट मै रूकरया हो तै,<br>
    कितै पातां कै म्ह लुहकरया हो तै, किसे ओडे तैं देज्या नै दिखाई ।।2।।<br>
    <br>
    फिर चली उठकै वैं पैड़ भी रलगी, भेद कड़े तै पाज्या,<br>
    इस भरे जंगल मै डर लागै, कदे शेर-भगेरा खाज्या,<br>
    हो मैं कहूं मेरे धोरै आज्या, मेरी नणंद के भाई ।।3।।<br><br>

    लख्मीचन्द सुण लेगा तै, एक बात कहूंगी पिया,<br>
    इस भरे जंगल म्य दुख नंगे गात, किस ढाल सहूंगी पिया,<br>
    तेरे जिन्दगी भर तक साथ रहूंगी पिया, क्यों अधम मै करो सो हंघाई ।।4।।<br><br>



</font>
</body>








</html>