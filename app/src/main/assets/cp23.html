<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता :- अब द्रोपदी रोती है चिल्लाती है और क्या  कहती है ।</b><br><br>




    उड़ै बैठे गुरु समान सभा में सारे,<br>
    मनै मत ले चालै अज्ञान दुष्ट हत्यारे  ।।टेक।<br><br>


    भला उनके स्याहमी कैसे जा सकती हूं,<br>
    सब धर्म कर्म के काज लाज रखती हूं,<br>
    आवै शर्म घणी मैं ऊंच नीच तकती हूं,<br>
    मनैं घणी सताओ मैं न्यूयें बुरी बकती हूं,<br>
    मेरे पांच पति बलवान दोष तै न्यारे  ।।1।<br><br>

    आज दादसरा भीष्म भी आंख चुराग्या,<br>
    कर्ण भी मेरे मुंह उघड़े की तरफ निघांग्या,<br>
    मेरा तायसरा भी धर्म हार धन खाग्या,<br>
    मैं जाण गई थारा बख्त आखरी आग्या,<br>
    ये कैरों सब बेईमान बड़े लजमारे  ।।2।<br><br>

    इस हस्तनापुर में न्याय करणिये मरगे,<br>
    फेर सति के नेत्र पतियां की ढब फिरगे,<br>
    चुप होगे ना बोले कती रोष मैं भरगे,<br>
    दुख देख नार का क्रोध अग्न मैं जरगे,<br>
    इतना दुख ना मान्या, जब सब सामान जुए में हारे ।।3।<br><br>

    जै इन्द्र भी तेरी सहाय करण नै आज्या,<br>
    तू बचै नहीं जो क्रोध भीम कै छाज्याआ,<br>
    इस वक्त धर्मसुत धर्म का करै मुलाहजा,<br>
    जिसकी सूक्ष्मु  बुद्धि वे ऋषि मुनि पद पाजया,<br>
    रहे छल की खोल दुकान शुकन गन्धाेरे ।।4।<br><br>

    द्रोपदी जा कै खड़ी सभा में करदी,<br>
    छाई उदासी और चेहरे पै जरदी,<br>
    त्रिया संग झगड़ैं दिखा रहे नामर्दी,<br>
    कहै लखमीचन्द क्यूं नींव नाश की धरदी,<br>
    मेरी दया लियो कृष्ण भगवान ज्यान तै भी प्यारे  ।।4।<br><br>


</font>
</body>








</html>