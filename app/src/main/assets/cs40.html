<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता:- अब नाचने वाली और सोमवती की आपस मे क्या बातचीत होती है।</b><br><br>


    सिरकी के मै करै गुजारा, तेरा रंगीला महल,<br>
    हम प्रदेशी दूर के, तूं किसकी चालै गैल ।। टेक ।।<br><br>

    म्हारा सै नटां का बाणां, हमनै पड़ै मांगणा-खाणा,<br>
    एक जगह ना म्हारा ठिकाणा, करै चौगरदे सैल ।।1।।<br><br>

    जिनस आवै काम पास की, के घूर डोबगी नणंद-सास की,<br>
    के घर मै बोदी बेल नाश की, के पति त्यागग्या छैल ।।2।।<br><br>

    तू रस की भरी बाणी सै, समझले तूं अकलमन्द स्याणी सै,<br>
    तूं रजपूता की राणी सै, तेरी कौण करैगा टहल ।।3।।<br><br>

    लख्मीचन्द कहै बात ख्याल की, तूं मुरगाई असल ताल की,<br>
    थारै अरथ सुत्र गज पालकी, और बुग्गी टिम-टिम बैल ।।4।।<br><br>



</font>
</body>








</html>