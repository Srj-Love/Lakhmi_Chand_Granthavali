<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    क्या तारीफ करूं जोबन की, रंग चन्दा की उनिहार खिल्या,<br>
    गहणां वस्त्रक पहन रही सखी, तेरा खूब सिंगार खिल्या ।।टेक।<br><br>

    मुंह का साज बोरला चमकै, पल्लू तक चोटी आई,<br>
    इत्र फलेल मले हुए तन में, जुल्फल नागणी सी लहराई,<br>
    नक-बेसर और बिन्दी बैना, मस्तक पै रोली लाई,<br>
    नैन कटीले रतनाले, तीजै घली हुई स्याही,<br>
    देख खुशी हुआ दिल मेरा, ठीक चमन गुलजार खिल्या ।।1।<br><br>

    गुलीबन्द जुगनी कंठी माला, बीच झालरा पड़या होया,<br>
    जबर सा सोने का हंसला, जो कणी मणी से जड़या होया,<br>
    छाती छागल रत्न  जड़ाऊ, मोर सामने खड़या होया,<br>
    कई लचक पडैं थी कड़ में, नूर कुदरती चढ़या होया,<br>
    जैसे कातक की पूर्णमासी नै, चन्द्रमा एक सार खिल्या ।।2।<br><br>

    हाथ दंड, बाजू बन्द नौगरी, पहुंची हीरे रत्न जड़ी,<br>
    पहर कांगणी गजरा कर में, छनकगण झनकार पड़ी,<br>
    चुड़ी पहर सुहाग भाग की, बण बिजली सी त्यार खड़ी,<br>
    आरसी और हथफूल हाथ में, एक सोने की बन्धी घड़ी,<br>
    टाड गोरी बईयां के में, जोबन बाग बहार खिल्या ।।3।<br><br>

    उपर ओढ़या चीर हजारी, नीचै दामण झोल पड़ी,<br>
    अनहद बिछवे पायल बाजैं, रमझोलां की रौल पड़ी,<br>
    बांक पांजेब पाती कड़ी, पिंडली गोरी गोल पड़ी,<br>
    तबियत करती ना पहरण नैं, बहुत चीज अनमोल पड़ी,<br>
    लखमीचन्द सतगुर का बण कै हरदम ताबेदार खिल्या ।।4।<br><br>


</font>
</body>








</html>