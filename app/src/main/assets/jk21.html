<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- अब ज्यानी जो ज्योतिषी है, सुनार को अपने गुण बताता है ।</b><br><br>

    राशी जन्म बखाणू सूं री, दूध और पाणी छाणूं सूं री,<br>
    टीप बणानी जाणूं सूं री, ज्योतिष आले ज्ञान में   ।।टेक।<br><br>

    पिंगल पढ़ी छन्दी की शोध, व्याकरण से हो अक्षर का बोध,<br>
    तज कै क्रोध शरीर का री,  मर्म ज्ञान के तीर का री,<br>
    दर्द मर्द चाहे बीर का री, काटूं एक जबान में ।।1।<br><br>


    सुरती गुरु चरण में लागी, सेवा करकै विद्या पागी,<br>
    त्यागी कर्म निषेधां की री, जन्म-कर्म के खेदा की री,<br>
    करी पढ़ाई वेदां की री, सब किमैं जचग्यां ध्यान मैं ।।2।<br><br>

    लग्नर मुहरत तिथि पहर, हो सै नक्षत्रों की लहर<br>
    बहुत से लुच्चे कहर तोलज्यां सै री,<br>
    मंगते लोग डोलज्यां सै री, इतनी झूठ बोलज्यां  सै री,<br>
    धरती ना अस्मान में ।।3।<br><br>

    लखमीचन्द छन्द नए सीखै, भतेरी दुनियां देखें झीखै,<br>
    दीखै जो कुछ कहणा सै री, आगै अप अपणा लहणा सै री,<br>
    करया भोग कै रहना सै री, ले कै जन्म जिहान मैं ।।4।<br><br>


</font>
</body>








</html>