<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<font size="3px">


   <b> वार्ता :- अब दमयन्ती देवताओं से क्या प्रार्थना करती है।</b><br><br>

    दमयन्ती झुकावण लागी देवत्यां नै शीश,<br>
    रक्षा करो मेरे सच्चे जगदीश ।। टेक ।।<br><br>

    धर्म की थारै हाथ लड़ी सै, या मूर्त नल कै लायक घड़ी सै,<br>
    न्यू तै घणखरी दुनिया पड़ी सै, जली रीसम-रीस ।।1।।<br><br>

    पतिभ्रता पति के चरणां के म्हा लिटती, साची कहण आली ना पिटती,<br>
    हे! नल तेरे बिना ना मिटती, मेरी आत्मा की चीस ।।2।।<br><br>

    पापी ना बदी करण तै डरैं सै, दिल मै ना सबर की घूंट भरै सै,<br>
    न्यूं तै घणखरे राजा फिरैं सै, जले जाड़ पीस-पीस ।।3।।<br><br>

    देवता मुक्त करो सब भय से, नल को मैं बरणा चाहती ऐसे,<br>
    जैसे, वेद मै वर्णन सोलह और बतीस ।।4।।<br><br>

    लख्मीचन्द कहै छन्द धरूंगी, बदी करण तैं सदा डरूंगी,<br>
    मैं नल को ही पति बरूंगी, पक्के विश्वेबीस ।।5।।<br><br>


</font>
</body>








</html>