<html>

<head>
    <meta charset="utf-8"/><style>#D{text-decoration:none;    color:#0000FF;    position:fixed;    bottom:0px;}</style>





</head>


<body bgcolor="#EBFFFF">

<b>वार्ता:- राजा नहीं माना और राणी चल पड़ती है। वन में एक ऋषि के आश्रम पर आकर रुपाणी क्या कहती है।</b><br><br>
तेरी जगहां टोह ली, सब दुख रो ली, प्रलय सी होली,<br>
बण मे फिरती-फिरती हार लई ।।टेक।।<br><br>

ऋषि मेरी माड़ी सै तकदीर, दुख मैं व्याकुल होया शरीर,<br>
मेरी बीर जात, ना हाथ बात, मै आधी रात,<br>
छोड़ शहर हो नगरी तै बाहर लई।।1।।<br><br>

ऋषि मनै मत राखण तै नाट्टो, यो मेरा बख्त कष्ट का काटो,<br>
डाटो हे! ब्रह्मचारी, समझ सुता प्यारी, जैसे जनक दुलारी,<br>
बाल्मीक नै पास बिठा पुचकार लई।।2।।<br><br>

मैं कहै रही सू बात मरहम तै, दुनियां के में सिवा धर्म तै ,<br>
कर्म तै ओट नहीं, बड़-छोट नहीं, मेरा खोट नहीं,<br>
जले नै कर घणे ठेढ़ की कार लई।।3।।<br><br>

कहैं लखमीचन्द बैठगी होल, जगत मै बणी-बणी का मोल,<br>
छन्द तोल धरे, सन्तोष करे, वै पार तरे,<br>
जिन्हें तृष्णा ममता मार लई।।4।।<br><br>




</body>








</html>