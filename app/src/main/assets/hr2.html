<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">


   <b> वार्ता :- रांझा क्या जवाब देता है ।</b><br><br>


    करकै प्यार बुलाले घर पै चौड़े में मरवादे,<br>
    इसी हो सै जात बीर की दो धेले का करवादे ।।टेक।<br><br>

    सत्तर हों सै ऐब बीर मैं इननै कौण ल्हकोदे,<br>
    करले प्रेम कदे हंस कै कदे साजन आगै रोदे,<br>
    कदे पति मारकै सती होज्यां दाग जिगर के धोदे,<br>
    तेरे कहे तै आग्यास कदे घर घाट गाम तै खोदे,<br>
    चोरी जारी सिर लाकै हां मेरे पै भरवादे  ।।1।<br><br>


    कहया करैं सै बीर इसी हों अपणा परण हारदे,<br>
    भूखे नंगे के संग हो ले खसम का शीश तार दे,<br>
    माणस तै ना संगवाई जा खोटी इसी धारदे,<br>
    बीर सांप में फर्क नहीं मौके प डंक मारदे,<br>
    अपलातून आदमी का सिर पायां मैं धरवादे ।।2।<br><br>

    राजी हो जब चाहे जिसे माणस का लाड लडादे,<br>
    तन मन धन तै हाजिर हो कै सच्चा प्यार बढ़ादे,<br>
    आछयां नै करै भूण्डा भूण्डे नै शिखर चढ़ादे,<br>
    एक रात जा साजन धोरै बी०ए० तक पढ़ादे,<br>
    तेरे साथ मैं जात ज्या न कदे मेरा सिर तरवादे ।।3।<br><br>

    हंस कै बूझै रोकै उड़ावै जीत मैं पाला करदे,<br>
    हाथां लावै पायां बुझावै जी नै गाला करदे,<br>
    माता पिता पति के धोरै रहण का टाला करदे,<br>
    फूंक मारदे दीवे कै कदे फेर उजाला करदे,<br>
    लखमीचन्द कहै बीर स्यात में हवा और फिरवादे  ।।4।<br><br>


</font>
</body>








</html>