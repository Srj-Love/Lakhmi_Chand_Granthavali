<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">




   <b> वार्ता :-   सुदेशना कीचक को कहती हैं :-</b><br><br>

    शालन्द्री सै इसका नाम विपता की मारी सै,<br>
    के पूछैगा इसका हाल  ।।टेक ।<br><br>


    पांचों पांडो थे बलकारी, जिनकी एक द्रोपद नारी,<br>
    उस नारी की सेवा करै थी सुबह शाम, या तै सही पूजारी सै,<br>
    विपता में हो री सै काल   ।।1।<br><br>

    छुटग्या राज पाट घर डेरा, कर्म का लागै कोन्या बेरा,<br>
    होग्या अन्धेरा रूसया राम,  या अपना बखत बिता री सै,<br>
    इसका लुटया सब धन माल.  ।।2।<br><br>

    पांचों पांडो होगे बनवासी, न्यारी हुई द्रोपद से दासी,<br>
    विपत खासी में करती काम, दिल में रंज भारी सै,<br>
    जाणूं नीर बिन सुक्खा ताल  ।।3।<br><br>

    लखमीचन्द राम गुण गाले, भाई अपणा मन कपटी समझाले,<br>
    लाले ध्यान समर ले राम, हर की माया न्यारी सै,<br>
    वो रखता सब का ख्याल  ।।4।<br><br>






</font>
</body>








</html>