<html>

<head>
    <meta charset="utf-8"/>
    <style> *{user-select:none;}

  </style>



</head>


<body bgcolor="#EBFFFF">

<font size="3px">

    <b>वार्ता:- समय को देखते हूये दयावती कहती है, सेठ जी आपको याद हो हापुड़ में आपके पगड़ी बदल यार मन्शा सेठ रहते है। चन्द्रगुप्त को मन्शा सेठ के पास गिरवी रख आओ और 200 रू० ले आओ, तकि पेट गुजारा हो सके।</b><br><br>

    चन्द्रगुप्त इकलौता बेटा, इसनै गिरवी धर आओ,<br>
    मंशा सेठ बसैं हापूड़ मै, उनके सुपुर्द कर आओ ।। टेक ।।<br><br>

    200 रू० मांग लिऐ जाकै, वै झट पल्ले म्हं घालैंगे,<br>
    दयावान सतपुरूष सेठ सै, नहीं बात नै टालैंगे,<br>
    दोपहरी और श्याम सवेरी, वो तीनो बख्त सम्भालैंगे,<br>
    अपने पुत की ढाल समझ कै, तेरे लाल नै पालैंगे,<br>
    और इसा कितै मिलै ना ठिकाणा, चाहे दुनिया में फिर आओ ।।1।।<br><br>

    करी इश्वर नै दया म्हारे पै, दे दिया पूत खिलाणे को,<br>
    जाणै कब तक महरूम रहूंगी, सुत नै पास बुलाणे को,<br>
    क्षुधा बुरी जगत मै बैरण, टोटा जिगर जलाणे को,<br>
    धर गिरवी सुत नै ल्या पुंजी, कुछ अपणा काम चलाणे को,<br>
    200 रूपये घला पल्ले मै, सौप कै वापस घर आओ ।।2।।<br><br>

    नाम श्री कृष्ण सच्चे का, दिल के बीच घूटालेंगे,<br>
    आज तै पाछै धर्म तजण का, दोनों हल्फ उठालेंगे,<br>
    सेठ सिठाणी चन्द्रगुप्त नै, गोड्या बीच लुटा लेंगे,<br>
    टोटा हटते-हे नफा रहा तै, पुत नै फेर छूटा लेंगे,<br>
    ले कै नाम परमेश्वर का, घूंट सब्र की भर आओं ।।3।।<br><br>

    कहै लख्मीचन्द धर्म करे तै, सबके बेड़े पार गए,<br>
    जो धर्म छोड़ अधर्म करते, वै डूब बीच मझधार गए,<br>
    गज और ग्राह लड़े जल म्हं, जब गज हरी नाम पुकार गए,<br>
    जौ भर सूंड रहा जल ऊपर, वै पकड़कै अधर उभार गए,<br>
    मेरे रौम रौम मै बास करो, और ह्रदय मै हरी हर आओ ।।4।।<br><br>




</font>
</body>








</html>